༄༅། ། དཔལ་ས་སྐྱའི་ཕྱག་སྲོལ་རྒྱུན་མཁོའི་ཆོས་སྤྱོད་ཀྱི་རིམ་པ་ངོ་མཚར་མེ་ཏོག་འཕྲེང་བ་ཞེས་བྱ་བ་བཞུགས་སོ། ། 

༄༅། །དཔལ་ས་སྐྱའི་ཕྱག་སྲོལ་རྒྱུན་མཁོའི་ཆོས་སྤྱོད་ཀྱི་རིམ་པ་ངོ་མཚར་མེ་ཏོག་འཕྲེང་བ་ཞེས་བྱ་བའི་དཀར་ཆག་བཞུགས་སོ། ། 

༄༅། །༡༽དཀོན་མཆོག་རྗེས་དྲན་གྱི་མདོ། ༡་༦ ༢༽ཕུང་པོ་གསུམ་པའི་མདོ། ༦་༡༡ ༣༽སྤྱི་བཤགས། ༡༡་
༡༣ ༤༽ མཛད་པ་བཅུ་གཉིས་ཀྱི་བསྟོད་པ། ༡༣་༡༦ ༥༽ཀྱའི་རྒྱལ་པོ་ལ་གསོལ་འདེབས་ཚིགས་བཅད་མ། ༡༦་༡༨ ༦༽ བསྐལ་བཟང་
སངས་རྒྱས་སྟོང་དང་། སངས་རྒྱས་སྤྱིའི་བསྟོད་པ། ༡༨་༢༡  ༧༽དེའི་ཁ་སྐོང་ས་པཎ་གྱིས་མཛད་པ། ༢༡་༢༣ ༨༽ རྒྱན་དྲུག་མཆོག་གཉིས་སོགས་
ཀྱི་བསྟོད་པ། ༢༣་༢༤  ༩༽བོད་ལ་བཀའ་དྲིན་ཆེ་བ་རྣམས་ལ་བསྟོད་པ། ༢༥་༢༦ ༡༠༽རྣལ་འབྱོར་དབང་ཕྱུག་བི་རཱུ་པ་ལ་བསྟོད་པ། ༢༦་

༄༅།   ། ༢༩  ༡༡༽ འཁོན་དཀོན་མཆོག་རྒྱལ་པོའི་སྐུ་བསྟོད། ༢༩ ་༣༠    ༡༢༽ བརྩེ་ཆེན་ཀུན་སྙིང་ལ་བསྟོད་པ། ༣༠ ་
༣༣  ༡༣༽ རྗེ་བཙུན་བསོད་ནམས་རྩེ་མོར་བསྟོད་པ། ༣༣  ་༣༧   ༡༤༽རྗེ་བཙུན་གྲགས་རྒྱན་ལ་བསྟོད་པ། ༣༧ ་༤༢   ༡༥༽ཆོས་རྗེ་ས་པཎ་ལ་
བསྟོད་པ། ༤༢ ་༤༧  ༧༦༽འགྲོ་མགོན་ཆོས་འཕགས་ལ་བསྟོད་པ། ༤༧  ་༤༩   ༡༧༽སྐུ་བསྟོད་འཐོར་བུ་རྣམས། ༤༩  ་༥༠    ༡༨༽རྡོ་རྗེ་
འཆང་ཀུན་དགའ་བཟང་པོ་ལ་བསྟོད་པ་ཁག་གསུམ། ༥༠ ་༥༨  ༡༩༽ ཀུན་མཁྱེན་བསོད་ནམས་སེངྒེ་ལ་བསྟོད་པ་ཁག་གཉིས། ༥༨ ་༦༣  ༢༠་༽ ཚར་ཆེན་

སྐུ་བསྟོད་ཞལ་གསུངས་མ་དང་། རྣམ་ཐར་གསོལ་འདེབས། ༦༣ ་༦༧    ༢༡༽དུས་གསུམ་རྒྱལ་བ་སོགས་ཚིགས་བཅད་གསོལ་འདེབས་ཁག༦༢ ་
༦༩  ༢༢༽ཡན་ལག་བདུན་པ་ཡར་ཀླུངས་པས་སྦྱར་བ། ༦༩ ་༢༠
༢༢༽ ༧གོང་ས་མཆོག་ལ་ཞབས་བརྟན་གསོལ་འདེབས། ༧༠ ་༧༢  ༢༣༽༧གོང་མ་ཁྲི་འཛིན་རིན་པོ་ཆེའི་ཞབས་བརྟན། ༧༢  ་༧༤ ༢༤༽ ༧གོང་མ་
བདག་ཆེན་ཕུན་ཕོའི་ཞབས་བརྟན། ༧༤ ་༧༥    ༢༥༽ ༧རཏྣ་བཛྲ་རིན་པོ་ཆེའི་ཞབས་བརྟན། ༧༥ ་༧༦   ༢༦༽ ༧ཛྙཱ་ན་བཛྲ་རིན་པོ་ཆེའི་ཞབས

༄༅ །བརྟན།   ༧༧ ་༩༢  ༢༧༽ ༧འཁོན་གདུང་ཨ་ཀཱ་ཤཱ་བཛྲའི་ཞབས་བརྟན། ༧༩ ་༨༠   ༢༨༽ ༧ཀླུ་ལྡིང་མཁན་ཆེན་རིན་པོ་
ཆེའི་ཞབས་བརྟན། ༨༠ ་༨༡  ༢༩༽རྗེ་བཙུན་མའི་ཞབས་བརྟན། ༨༡ ་༨༢   ༣༠་༽འཁོན་གདུང་སྤྱིའི་ཞབས་བརྟན། ༨༢ ་༨༣  
༣༡༽གནས་བརྟན་ཕྱག་མཆོད་བསྡུས་པ། ༨༣ ་༩༩
༣༢༽ སྒྲོལ་ཆོག་བསྡུས་པ། ༩༩ ་༡༡༥

༣༣༽ བཟང་སྤྱོད་སྨོན་ལམ། ༡༡༥ ་༡༢༦   ༣༤༽ བྱམས་སྨོན། ༡༢༦ ་༡༣༠  ༣༥༽ བདེ་ཅན་སྨོན་ལམ། ༡༣༠ ་༡༣༢    ༣༦༽ ཕར་ཕྱིན་བཅུ་གཅིག་གི་སྨོན་ལམ། ༡༣༢ ་
༡༣༤    ༣༧༽ བསྔོ་བ་བསྡུས་པ་དང་། སྡུས་པ་དང་། གསུང་ངག་ལམ་རིམ་རྒྱུད་ལ་སྐྱེ་བའི་སྨོན་ལམ། ༡༣༤ ་༡༤༡
༣༨༽ ཟླ་བ་སྒྲོན་མེའི་མདོ་ལས་གསུངས་པའི་བསྟན་རྒྱས་བདེན་ཚིག  ༡༤༨ ་༡༤༤  ༣༩༽ བསྟན་འབར་རྣམ་འདྲེན་མ། ༡༤༤  ་༡༤༦ ༤༠༽ བསྟན་འབར་རྣམ་འདྲེན་མ། ༡༤༦ ་
༡༤༨   ༤༡ ༽འགྲོ་ལ་བདེ་སྐྱིད་མ། ༡༤༧ ་༡༥༢   ༤༢༽སྤར་བྱང་སྨོན་ཚིག༡༥༢ ་༡༥༤  
༤༣༽ཤེས་རབ་སྙིང་པོ། ༡༥༤ ་༡༥༨    ༤༤༽ ཤེར་སྙིང་ཟློག་པ། ༡༥༨ ་༡༥༩   ༤༥༽གདུགས་དཀར་ཟློག་པ། ༡༥༩  ་༡༦༡    ༤༦༽སེང་གདོང་མའི་ཟློག་པ། ༡༦༡ ་༡༦༢
༤༧༽ གཞི་གསུམ་ཟུར་བཀོལ། ༡༦༢ ་༡༨༠

༄༅།    །༤༨༽ཇ་མཆོད་བསྐལ་བཟང་འཆི་མེད་མ། ༡༨༠ ་༡༨༢   ༤༩༽ཇ་མཆོད་ཧེ་རུ་ཀ་དཔལ་མ། ༡༨༢   ༡༨༣  ༤༠ ༽ཇ་མཆོད་ཨོཾ་ལས་མ། ༡༨༣  ་
༡༨༤   ༥༡༽ཇ་མཆོད་འཆི་མེད་དཔལ་སྟེར་མ། ༡༨༤ ་༡༦   ༥༢༽ཇ་མཆོད་ཕུན་ཚོགས་མ། ༡༨༦ ་༡༨༨  ༥༣༽ཇ་མཆོད་ངོ་མཚར་མ། ༡༨༨ ་༡༨༨   ༥༤༽ཇ་མཆོད་རྣམ་ཀུན་མཆོག་
ལྡན་མ། ༡༨༨ ་༡༨༩  ༥༥༽ཇ་མཆོད་དགོས་འདོད་ཀུན་འབྱུང་མ། ༡༨༩ ་༡༩༡   ༥༦༽ཇ་མཆོད་ཕུན་ཚོགས་འདོད་དགུ་མ་བཅས་བཞུགས་སོ། ། ༡༩༡ ་༡༩༢
sponsored  by Miss Tang Toongwah(Singapore)1000copies free offered &dedicate to all mother beings
I thanks to Mr,Ong Lye Seng,Ong Cher Cheng ,New Leong Boon &their relatives Dr, Tai,&MrsTai Mrs ThoeTeck Yen Yong KongMiss Lim

༄༅། ། དཔལ་ས་སྐྱའི་ཕྱག་སྲོལ་རྒྱུན་མཁོའི་ཆོས་སྤྱོད་ཀྱི་རིམ་པ་ངོ་མཚར་མེ་ཏོག་འཕྲེང་བ་ཞེས་བྱ་བ་བཞུགས་སོ།། 

༄༄། ཐམས་ཅད་མཁྱེན་པ་ལ་ཕྱག་འཚལ་ལོ། ། འདི་ལྟར་སངས་རྒྱས་བཅོམ་ལྡན་འདས་དེ་ནི་དེ་བཞིན་གཤེགས་པ་དགྲ་བཅོམ་པ་
ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་
བ༑ བླ་ན་མེད་པ། ལྷ་དང་མི་སྟོན་པ། སངས་རྒྱས་བཅོམ་ལྡན་འདས་ཏེ།དེ་བཞིན་གཤེགས་པ་དེ་ནི་བསོད་ནམས་དག་གི་རྒྱུ་མཐུན་པ། དགེ་བའི་རྩ་
བ་རྣམས་ཆུད་མི་ཟ་བ། བཟོད་པས་བརྒྱན་པ། བསོད་ནམས་ཀྱི་གཏེར་རྣམས་ཀྱི་གཞི། དཔེ་བྱད་བཟང་པོ་རྣམས་ཀྱིས་སྤྲས་པ། མཚན་རྣམས་ཀྱི་མེ་

༄༅།  །ཏོག་རྒྱས་པ། སྤྱོད་ཡུལ་རན་པར་མཐུན་པ། མཐོང་ན་མི་མཐུན་པ་མེད་པ། དད་པས་མོས་པ་རྣམས་ལ་མངོན་པར་དགའ་
བ༑ ཤེས་རབ་ཟིལ་གྱིས་མི་གནོན་པ། སྟོབས་རྣམས་ལ་བརྫི་བ་མེད་པ། སེམས་ཅན་ཐམས་ཅད་ཀྱི་སྟོན་པ། བྱང་ཆུབ་སེམས་དཔའ་རྣམས་ཀྱི་
ཡབ༑ འཕགས་པའི་གང་ཟག་རྣམས་ཀྱི་རྒྱལ་པོ། མྱ་ངན་ལས་འདས་པའི་གྲོང་ཁྱེར་དུ་འགྲོ་བ་རྣམས་ཀྱི་དེད་དཔོན། ཡེ་ཤེས་དཔག་ཏུ་མེད་པ། སྤོབས་
པ་བསམ་གྱིས་མི་ཁྱབ་པ། གསུང་རྣམ་པར་དག་པ། དབྱངས་སྙན་པ། སྐུ་བྱད་བལྟ་བས་ཆོག་མི་ཤེས་པ། སྐུ་མཚུངས་པ་མེད་པ། འདོད་པ་དག་གིས་

མ་གོས་པ། གཟུགས་དག་གིས་ཉེ་བར་མ་གོས་པ། གཟུགས་མེད་པ་དག་དང་མ་འདྲེས་པ། སྡུག་བསྔལ་དག་ལས་རྣམ་པར་གྲོལ་བ། ཕུང་པོ་དག་
ལས་རབ་ཏུ་རྣམ་པར་གྲོལ་བ། ཁམས་རྣམས་དང་མི་ལྡན་པ། སྐྱེ་མཆེད་རྣམས་བསྡམས་པ། མདུད་པ་རྣམས་ཤིན་ཏུ་བཅད་པ། ཡོངས་སུ་གདུང་བ་
དག་ལས་རྣམ་པར་གྲོལ་བ། སྲེད་པ་ལས་གྲོལ་བ། ཆུ་བོ་ལས་བརྒལ་བ། ཡེ་ཤེས་ཡོངས་སུ་རྫོགས་པ། འདས་པ་དང༌། མ་བྱོན་པ་དང་། དེ་ལྟར་
བྱུང་བའི་སངས་རྒྱས་བཅོམ་ལྡན་འདས་རྣམས་ཀྱི་ཡེ་ཤེས་ལ་གནས་པ། མྱ་ངན་ལས་འདས་པ་ལ་མི་གནས་པ། ཡང་དག་པ་ཉིད་ཀྱི་མཐའ་ལ་གནས

༄༅། པ། སེམས་ཅན་ཐམས་ཅད་ལ་གཟིགས་པའི་ས་ལ་བཞུགས་པ་སྟེ། འདི་དག་ནི་སངས་རྒྱས་བཅོམ་ལྡན་འདས་རྣམས་ཀྱི་ཆེ་
བའི་ཡོན་ཏན་ཡང་དག་པ་རྣམས་སོ། ། དམ་པའི་ཆོས་ནི་ཐོག་མར་དགེ་བ། བར་དུ་དགེ་བ། ཐ་མར་དགེ་བ། དོན་བཟང་པོ། ཚིག་འབྲུ་བཟང་པོ། མ་
འདྲེས་པ། ཡོངས་སུ་རྫོགས་པ། ཡོངས་སུ་དག་པ། ཡོངས་སུ་བྱང་བ། བཅོམ་ལྡན་འདས་ཀྱིས་ཆོས་ལེགས་པར་གསུངས་པ། ཡང་དག་པར་མཐོང་
བ། ནད་མེད་པ། དུས་ཆད་པ་མེད་པ། ཉེ་བར་གཏོད་པ། འདི་མཐོང་བ་ལ་དོན་ཡོད་པ། མཁས་པ་རྣམས་ཀྱིས་སོ་སོ་རང་གིས་རིག་པར་བྱ་

བ༑ བཅོམ་ལྡན་འདས་ཀྱིས་གསུངས་པའི་ཆོས་འདུལ་བ་ལ་ལེགས་པར་བརྟེན་པ། ངེས་པར་འབྱུང་བ། རྫོགས་པའི་བྱང་ཆུབ་ཏུ་འགྲོ་བར་བྱེད་པ། མི་མཐུན་པ་མེད་ཅིང་འདུས་པ་དང་ལྡན་
པ༑ རྟེན་པ་ཡོད་པ། རྒྱུ་བ་བཅད་པའོ། ། ཐེག་པ་ཆེན་པོའི་དགེ་འདུན་ནི་ལེགས་པར་ཞུགས་པ། རིག་པར་ཞུགས་པ། དྲང་པོར་ཞུགས་པ། མཐུན་པར་ཞུགས་པ། ཐལ་མོ་སྦྱར་བའི་འོས་སུ་
གྱུར་པ། ཕྱག་བྱ་བའི་འོས་སུ་གྱུར་པ། བསོད་ནམས་ཀྱི་ད་དཔལ་གྱི་ཞིང་། ཡོན་ཡོངས་སུ་པའི་གནས་སུ་གྱུར་པ། ཀུན་ཏུའང་ཀུན་ཏུའང་སྦྱིན་པའི་གནས་སུ་གྱུར་པ་ཆེན་
པོའོ༈ ། ཕུང་པོ་གསུམ་པའི་མདོ་ནི། ༄༅། ། སེམས་ཅན་ཐམས་ཅད་དུས་རྟག་པར་བླ་མ་ལ་སྐྱབས་སུ་མཆིའོ། ། སངས་རྒྱས་ལ་སྐྱབས་སུ་མཆིའོ། ། ཆོས་ལ་སྐྱབས་སུ་མཆིའོ། ། དགེ་
འདུན་ལ་སྐྱབས་སུ་མཆིའོ། ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ལ་ཕྱག་འཚལ་ལོ། ། རྡོ་རྗེའི་སྙིང་པོ་རབ་ཏུ་འཇོམས་པ་ལ་ཕྱག་
འཚལ་ལོ། ། རིན་ཆེན་འོད་འཕྲོ་ལ་ཕྱག་འཚལ་ལོ། ། ཀླུ་དབང་གི་རྒྱལ་པོ་ལ་ཕྱག་འཚལ་ལོ། ། དཔའ་བོའི་སྡེ་ལ་ཕྱག་འཚལ་ལོ། ། དཔལ་དགྱེས་ལ་ཕྱག་འཚལ་ལོ། ། རིན་ཆེན་མེ་ལ་ཕྱག་འཚལ་

༄༅། ལོ། ། རིན་ཆེན་ཟླ་འོད་ལ་ཕྱག་འཚལ་ལོ། ། མཐོང་བ་དོན་ཡོད་ལ་ཕྱག་འཚལ་ལོ། ། རིན་ཆེན་ཟླ་བ་ལ་ཕྱག་འཚལ་ལོ། ། དྲི་མ་མེད་པ་ལ་ཕྱག་འཚལ་ལོ། ། དཔལ་སྦྱིན་
ལ་ཕྱག་འཚལ་ལོ། ། ཚངས་པ་ལ་ཕྱག་འཚལ་ལོ། ། ཚངས་པས་བྱིན་ལ་ཕྱག་འཚལ་ལོ། ། ཆུ་ལྷ་ལ་ཕྱག་འཚལ་ལོ། ། ཆུ་ལྷའི་ལྷ་ལ་ཕྱག་འཚལ་ལོ། ། དཔལ་བཟང་ལ་ཕྱག་འཚལ་ལོ། ། ཙནྡན་
དཔལ་ལ་ཕྱག་འཚལ་ལོ། ། གཟི་བརྗིད་མཐའ་ཡས་ལ་ཕྱག་འཚལ་ལོ། ། འོད་དཔལ་ལ་ཕྱག་འཚལ་ལོ། ། མྱ་ངན་མེད་པའི་དཔལ་ལ་ཕྱག་འཚལ་ལོ། ། སྲེད་མེད་ཀྱི་བུ་ལ་ཕྱག་འཚལ་ལོ། ། མེ་ཏོག་
དཔལ་ལ་ཕྱག་འཚལ་ལོ། ། དེ་བཞིན་གཤེགས་པ་ཚངས་པའི་འོད་ཟེར་རྣམ་པར་རོལ་པས་མངོ་ན་པར་མཁྱེན་པ་ལ་ཕྱག་འཚལ་ལོ། ། དེ་བཞིན་གཤེགས་པ་པདྨའི་འོད་ཟེར་རྣམ་པར་རོལ་པས་མངོན་
པར་མཁྱེན་པ་ལ་ཕྱག་འཚལ་ལོ། ། ནོར་དཔལ་ལ་ཕྱག་འཚལ་ལོ། ། དྲན་པའི་དཔལ་ལ་ཕྱག་འཚལ་ལོ། ། མཚན་དཔལ་ཤིན་ཏུ་ཡོངས་བསྒྲགས་ལ་ཕྱག་འཚལ་ལོ། ། དབང་པོའི་ཏོག་གི་རྒྱལ་མཚན་
གྱི་རྒྱལ་པོ་ལ་ཕྱག་འཚལ་ལོ། ། ཤིན་ཏུ་རྣམ་པར་གནོན་པའི་དཔལ་ལ་ཕྱག་འཚལ་ལོ། ། གཡུལ་ལས་ཤིན་ཏུ་རྣམ་པར་རྒྱལ་བ་ལ་ཕྱག་འཚལ་ལོ། ། རྣམ་པར་གནོན་པ་གཤེགས་པའི་དཔལ་ལ་ཕྱག་

འཚལ་ལོ། ། ཀུན་ནས་སྣང་བ་བཀོད་པའི་དཔལ་ལ་ཕྱག་འཚལ་ལོ། ། རིན་ཆེན་པདྨོ་རྣམ་པར་གནོན་པ་ལ་ཕྱག་འཚལ་ལོ། ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་
རིན་པོ་ཆེ་དང་པདྨའི་གདན་ལ་རབ་ཏུ་བཞུགས་པ་༼སངས་རྒྱས་༽࿚གསུང་རྒྱུན་ལ་རི་དབང་གི་རྒྱལ་པོ་ལ་ཕྱག་འཚལ་ལོ། ། དེ་དག་ལ་སོགས་ཏེ་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་ན་དེ་
བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གང་ཇི་སྙེད་ཅིག་བཞུགས་ཏེ་འཚོ་ཞིང་གཞེས་པའི་སངས་རྒྱས་བཅོམ་ལྡན་འདས་དེ་དག་ཐམས་ཅད་བདག་ལ་དགོངས་སུ་
གསོལ༑ བདག་གི་སྐྱེ་བ་འདི་དང་སྐྱེ་བ་ཐོག་མ་དང་མཐའ་མ་མ་མཆིས་པ་ནས་འཁོར་བ་ན་འཁོར་བའི་སྐྱེ་གནས་ཐམས་ཅད་དུ་སྡིག་པའི་ལས་བགྱིས་པ་དང་། བགྱིད་དུ་སྩལ་བ་དང་། བགྱིད་པ་ལ་
རྗེས་སུ་ཡི་རང་བའམ། མཆོད་རྟེན་གྱི་དཀོར་རམ། དགེ་འདུན་གྱི་དཀོར་རམ། ཕྱོགས་བཅུའི་དགེ་འདུན་གྱི་དཀོར་ཕྲོགས་པ་དང་། འཕྲོག་ཏུ་བཅུག་པ་དང་། འཕྲོག་པ་ལ་རྗེས་སུ་ཡི་རང་
བའམ། མཚམས་མ་མཆིས་པ་ལྔའི་ལས་བགྱིས་པ་དང་། བགྱིད་དུ་སྩལ་བ་དང་། བགྱིད་པ་ལ་རྗེས་སུ་ཡི་རང་བའམ། མི་དགེ་བ་བཅུའི་ལས་ཀྱི་ལམ་ཡང་དག་པ་བླང་བ་ལ་ཞུགས་པ་

༄༅། དང་། འཇུག་ཏུ་སྩལ་བ་དང་། འཇུག་པ་ལ་རྗེས་སུ་ཡི་རང་བའམ། ལས་ཀྱི་སྒྲིབ་པ་གང་གིས་བསྒྲིབས་ནས། བདག་སེམས་ཅན་དམྱལ་བར་མཆི་བའམ། དུད་
འགྲོའི་སྐྱེ་གནས་སུ་མཆི་བའམ། ཡི་དྭགས་ཀྱི་ཡུལ་དུ་མཆི་བའམ། ཡུལ་མཐའ་འཁོབ་ཏུ་སྐྱེ་བའམ། ཀླ་ཀློར་སྐྱེ་བའམ། ལྷ་ཚེ་རིང་པོ་རྣམས་སུ་སྐྱེ་བའམ། དབང་པོ་མ་ཚང་བར་འགྱུར་
བའམ། ལྟ་བ་ལོག་པར་འཛིན་པར་འགྱུར་བའམ། སངས་རྒྱས་འབྱུང་བ་ལ་མཉེས་པར་མི་བགྱིད་པར་འགྱུར་བའི་ལས་ཀྱི་སྒྲིབ་པ་གང་ལགས་པ་དེ་དག་ཐམས་ཅད་སངས་རྒྱས་བཅོམ་ལྡན་འདས་
སྐུ་༽࿚གསུང་རྒྱུན་ལ་ཡེ་ཤེས་སུ་གྱུར་པ། སྤྱན་དུ་གྱུར་པ། དཔང་དུ་གྱུར་པ། ཚད་མར་གྱུར་པ། མཁྱེན་པས་གཟིགས་པ་དེ་དག་གི་སྤྱན་སྔར་མཐོལ་ལོ་བཤགས་སོ། ། མི་འཆབ་བོ། ། མི་སྦེད་
དོ། ། སླན་ཆད་ཀྱང་གཅོད་ཅིང་སྡོམ་པར་བགྱིད་ལགས་སོ། ། སངས་རྒྱས་བཅོམ་ལྡན་འདས་དེ་དག་ཐམས་ཅད་བདག་ལ་དགོངས་སུ་གསོལ། བདག་གི་སྐྱེ་བ་འདི་དང་། སྐྱེ་བ་ཐོག་མ་དང་ཐ་མ་
མ་མཆིས་པ་ནས། འཁོར་བ་ན་འཁོར་བའི་སྐྱེ་གནས་གཞན་དག་ཏུ་སྦྱིན་པ་ཐ་ན་དུད་འགྲོའི་སྐྱེ་གནས་སུ་སྐྱེས་པ་ལ་ཟས་ཁམ་གཅིག་ཙམ་སྩལ་བའི་དགེ་བའི་རྩ་བ་གང་ལགས་པ་དང་། བདག་གིས་ཚུལ་

ཁྲིམས་བསྲུངས་པའི་དགེ་བའི་རྩ་བ་གང་ལགས་པ་དང་། བདག་གིས་ཚངས་པར་སྤྱོད་པའི་དགེ་བའི་རྩ་བ་གང་ལགས་པ་དང་། བདག་གིས་སེམས་ཅན་ཡོངས་སུ་སྨིན་པར་བགྱིས་པའི་དགེ་བའི་རྩ་
བ་གང་ལགས་པ་དང་། བདག་གིས་བྱང་ཆུབ་ཀྱི་མཆོག་ཏུ་སེམས་བསྐྱེད་པའི་དགེ་བའི་རྩ་བ་གང་ལགས་པ་དང་། བདག་གིས་བླ་ན་མེད་པའི་ཡེ་ཤེསཀྱི་དགེ་བའི་རྩ་བ་གང་ལགས་པ་དེ་དག་ཐམས་
ཅད་གཅིག་ཏུ་བསྡུས་ཤིང་བཟླུམས་ཏེ། བསྡོམས་ནས་བླ་ན་མ་མཆིས་པ། གོང་ན་མ་མཆིས་པ། གོང་མའི་གོང་མ། བླ་མའི་བླ་མར་ཡོངས་སུ་བསྔོ་བས་བླ་ན་མེད་པ་ཡང་དག་པར་རྫོགས་པའི་
བྱང་ཆུབ་ཏུ་ཡོངས་སུ་བསྔོ་བར་བགྱིའོ། ། ཇི་ལྟར་འདས་པའི་སངས་རྒྱས་བཅོམ་ལྡན་འདས་རྣམས་ཀྱིས་ཡོངས་སུ་བསྔོས་པ་དང་། ཇི་ལྟར་མ་བྱོན་པའི་སངས་རྒྱས་བཅོམ་ལྡན་འདས་རྣམས་ཀྱིས་
ཡོངས་སུ་བསྔོ་བར་འགྱུར་བ་དང་། ཇི་ལྟར་ད་ལྟར་བཞུགས་པའི་སངས་རྒྱས་བཅོམ་ལྡན་འདས་རྣམས་ཀྱིས་ཡོངས་སུ་བསྔོ་བར་མཛད་པ་དེ་བཞིན་དུ་བདག་གིས་ཀྱང་ཡོངས་སུ་བསྔོ་བར་བགྱིའོ། ། 
སྡིག་པ་ཐམས་ཅད་ནི་སོ་སོར་བཤགས་སོ། ། བསོད་ནམས་ཐམས་ཅད་ལ་ནི་རྗེས་སུ་ཡི་རང་ངོ་། ། སངས་རྒྱས་ཐམས་ཅད་ལ་ནི་བསྐུལ་ཞིང་གསོལ་བ་འདེབས་སོ། ། བདག་གིས་བླ་ན་མེད་པའི་ཡེ་

༄༅།   །ཤེས་ཀྱི་མཆོག་དམ་པ་ཐོབ་པར་གྱུར་ཅིགམི་མཆོག་རྒྱལ་བ་གང་དག་ད་ལྟར་བཞུགས་པ་དང་། ། གང་དག་འདས་པ་དག་དང་དེ་བཞིན་གང་མ་བྱོན། ། ཡོན་ཏན་
བསྔགས་པ་མཐའ་ཡས་རྒྱ་མཚོ་འདྲ་ཀུན་ལ། ། ཐལ་མོ་སྦྱར་བར་བགྱིས་ཏེ་སྐྱབས་སུ་ཉེ་བར་མཆིའོ། ། བྱང་ཆུབ་སེམས་དཔའ་གང་དག་སྙིང་རྗེའི་སྟོབས་ལྡན་ཞིང་། ། དཔའ་བོ་སེམས་ཅན་ཀུན་ལ་
ཕན་ཞིང་སྐྱོབ་བྱེད་པ། ། དེ་དག་རྣམས་ཀྱིས་སྐྱབས་མེད་སྡིག་ཅན་བདག་ལ་སྐྱོབས། ། བྱང་ཆུབ་སེམས་དཔའ་དེ་དག་རྣམས་ལའང་བདག་སྐྱབས་མཆི། ། ༈ ། སྤྱི་བཤགས་ནི། ༄༅།  །བླ་མ་
རྡོ་རྗེ་འཛིན་པ་ཆེན་པོ་ལ་སོགས་ཏེ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། བདག་མིང་འདི་ཞེས་བགྱི་བས། ཚེ་ཐོག་མ་མེད་
པ་ནས་ད་ལྟ་ལ་ཐུག་གི་བར་དུ། ཉོན་མོངས་པ་འདོད་ཆགས་དང་ཞེ་སྡང་དང་གཏི་མུག་གི་དབང་གིས། ལུས་དང་ངག་དང་ཡིད་ཀྱི་སྒོ་ནས་སྡིག་པ་མི་དགེ་བ་བཅུ་བགྱིས་པ་དང༌། མཚམས་མེད་པ་
ལྔ་བགྱིས་པ་དང་། དེ་དང་ཉེ་བ་ལྔ་བགྱིས་པ་དང་། སོ་སོར་ཐར་པའི་སྡོམ་པ་དང་འགལ་བ་བགྱིས་པ་དང་། བྱང་ཆུབ་སེམས་དཔའི་བསླབ་པ་དང་འགལ་བ་བགྱིས་པ་དང་། གསང་སྔགས་ཀྱི་དམ་

ཚིག་དང་འགལ་བ་བགྱིས་པ་དང་། དཀོན་མཆོག་གསུམ་ལ་མ་གུས་པ་བགྱིས་པ་དང་། ཕ་དང་མ་ལ་མ་གུས་པ་བགྱིས་པ་དང་། མཁན་པོ་དང་སློབ་དཔོན་ལ་མ་གུས་པ་བགྱིས་པ་དང་། གྲོགས་
ཚངས་པ་མཚུངས་པར་སྤྱོད་པ་རྣམས་ལ་མ་གུས་པ་བགྱིས་པ་དང་། དམ་པའི་ཆོས་སྤངས་པ་དང་། གསུང་རབ་ཀྱི་བླུས་ཟོས་པ་དང་། འཕགས་པའི་དགེ་འདུན་ལ་སྐུར་བ་བཏབ་པ་ལ་སོགས་
པ༑ མདོར་ན་མཐོ་རིས་དང་ཐར་པའི་གེགས་སུ་གྱུར་ཅིང་། འཁོར་བ་དང་ངན་སོང་གི་རྒྱུར་གྱུར་པའི་སྡིག་པ་དང་། ཉེས་པ་དང་། ལྟུང་བའི་ཚོགས་ཅི་བགྱིས་པ་དང་། བགྱིད་དུ་སྩལ་བ་
དང་༑ གཞན་གྱིས་བགྱིས་པ་ལ་རྗེས་སུ་ཡི་རང་བ་བགྱིས་པ་དེ་དག་ཐམས་ཅད་བླ་མ་རྡོ་རྗེ་འཛིན་པ་ཆེན་པོ་ལ་སོགས་པ་ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་
ཀྱི་སྤྱན་སྔར་མཐོལ་ལོ་བཤགས་སོ། ། མི་འཆབ་བོ། ། མི་སྦེད་དོ། ། སླན་ཆད་ཀྱང་སྡོམ་པར་བགྱིད་ལགས་སོ། ། ༈ ། ལུས་ཀྱི་ལས་ནི་རྣམ་པ་གསུམ། ། ངག་གི་རྣམ་པ་བཞི་དག་དང་། ། གང་
ཡང་ཡིད་ཀྱི་རྣམ་གསུམ་པོ། ། མི་དགེ་བཅུ་པོ་སོ་སོར་བཤགས། ། འདོད་ཆགས་ཞེ་སྡང་གཏི་མུག་དབང་གིས་ནི། ། ལུས་དང་ངག་དང་དེ་བཞིན་ཡིད་ཀྱིས་ཀྱང་། ། སྡིག་པ་བདག་གིས་བགྱིས་པ་ཅི

༄༅། མཆིས་པ། ། དེ་དག་ཐམས་ཅད་བདག་གིས་སོ་སོར་བཤགས། ། ཐོག་མ་མེད་ནས་ད་ལྟའི་བར། ། མི་དགེ་བཅུ་དང་མཚམས་མེད་ལྔ། ། སེམས་ནི་ཉོན་མོངས་དབང་
གྱུར་པའི། ། སྡིག་པ་ཐམས་ཅད་བཤགས་པར་གྱིས། ། ཕྱག་འཚལ་བ་དང་མཆོད་ཅིང་བཤགས་པ་དང་། ། རྗེས་སུ་ཡི་རང་བསྐུལ་ཞིང་གསོལ་བ་ཡི། ། དགེ་བ་ཅུང་ཟད་བདག་གིས་ཅི་བསགས་
པ༑ ། ཐམས་ཅད་རྫོགས་པའི་བྱང་ཆུབ་ཆེན་པོར་བསྔོ། ། ༈ ། མཛད་པ་བཅུ་གཉིས་ཀྱི་བསྟོད་པ་བཞུགས་སོ། ། ༈ ། ཐབས་མཁས་ཐུགས་རྗེས་ཤཱཀྱའི་རིགས་སུ་འཁྲུངས། ། གཞན་གྱིས་མི་ཐུབ་
བདུད་ཀྱི་དཔུང་འཇོམས་པ། ། གསེར་གྱི་ལྷནན་པོ་ལྟ་བུར་ཤཱཀྱའི་རྒྱལ་པོ་ཁྱོད་ལ་ཕྱག་འཚལ་ལོ། ། གང་གིས་དང་པོར་བྱང་ཆུབ་ཐུགས་བད་ནས། ། བསོད་ནམས་ཡེ་ཤེས་གཉིས་རྫོགས་
མཛད་ཅིང་། ། དུས་འདིར་མཛད་པ་རྒྱ་ཆེན་འགྲོ་བ་ཡི། ། མགོན་གྱུར་ཁྱོད་ལ་བདག་གིས་བསྟོད་པར་བགྱི། ། ལྷ་རྣམས་འདུལ་མཛོད་འདུལ་བའི་དུས་མཁྱེན་ནས། ། ལྷ་ལས་བབས་
ནས་གླང་ཆེན་ལྟར་གཤེགས་ཏེ། ། རིགས་ལ་གཟིགས་ནས་ལྷ་མོ་སྒྱུ་འཕྲུལ་གྱི། ། ལྷུམས་སུ་ཞུགས་པར་མཛད་ལ་འཚལ་ལོ། ། ཟླ་བ་བཅུ་རྫོགས་ཤཱཀྱའི་སྲས་པོ་དེ། ། བཀྲ་ཤིས་ལུམ་བཱིའི་ཚལ་དུ་

བལྟམས་པའི་ཚེ། ། ཚངས་དང་བརྒྱ་བྱིན་གྱིས་བཏུད་མཚན་མཆོག་ནི། ། བྱང་ཆུབ་རིགས་སུ་ངེས་ལ་ཕྱག་འཚལ་ལོ། ། གཞོན་ནུ་སྟོབས་ལྡན་མི་ཡི་སེངྒེ་དེ། ། ཨངྒ་མ་ག་དྷར་ནི་སྒྱུ་རྩལ་བསྟན། 
སྐྱེ་བོ་དྲེགས་པ་ཅན་རྣམས་ཚར་བཅད་ནས། ། འགྲན་ཟླ་མེད་པར་མཛད་ལ་ཕྱག་འཚལ་ལོ། ། འཇིག་རྟེན་སྤྱོད་དང་མཐུན་པར་བྱ་བ་དང་། ། ཁ་ན་མ་ཐོ་སྤང་ཕྱིར་བཙུན་མོ་ཡི། ། འཁོར་དང་ལྡན་མཛད་
ཐབས་ལ་མཁས་པ་ཡིས། ། རྒྱལ་སྲིད་སྐྱོང་བར་མཛད་ལ་ཕྱག་འཚལ་ལོ། ། འཁོར་བའི་བྱ་བར་སྙིང་པོ་མེད་གཟིགས་ནས། ། ཁྱིམ་ནས་བྱུང་སྟེ་མཁའ་ལ་གཤེགས་ནས་ཀྱང་། ། མཆོད་རྟེན་རྣམ་དག་
དྲུང་དུ་ཉིད་ལས་ཉིད། ། རབ་ཏུ་བྱུང་བར་མཛད་ལ་ཕྱག་འཚལ་ལོ། ། བརྩོན་པས་བྱང་ཆུབ་སྒྲུབ་པར་དགོངས་ནས་ནི། ། ནེེ་རཉྫ་ནའི་འགྲམ་དུ་ལོ་དྲུག་ཏུ། ། དཀའ་བ་སྤྱད་ནས་བརྩོན་འགྲུས་མཐར་ཕྱིན་
ནས༑ ། བསམ་གཏན་མཆོག་བརྙེས་མཛད་ལ་ཕྱག་འཚལ་ལོ། ། ཐོག་མ་མེད་ནས་འབད་པ་དོན་ཡོད་ཕྱིར། ། མ་ག་དྷ་ཡི་བྱང་ཆུབ་ཤིང་དྲུང་དུ། ། སྐྱིལ་ཀྲུང་མི་གཡོ་མངོན་པར་སངས་རྒྱས་ནས། །
 བྱང་ཆུབ་རྫོགས་པར་མཛད་ལ་ཕྱག་འཚལ་ལོ། ། ཐུགས་རྗེས་འགྲོ་ལ་མྱུར་དུ་གཟིགས་ནས་ནི། ། ཝཱ་རཱ་ཎ་སཱི་ལ་སོགས་གནས་མཆོག་ཏུ། ། ཆོས་ཀྱི་འཁོར་ལོ་བསྐོར་ནས་གདུལ་བྱ་རྣམས། ། ཐེག་པ་

༄༅། གསུམ་ལ་འགོད་མཛད་ཕྱག་འཚལ་ལོ། ། གཞན་གྱི་རྒོལ་བ་ངན་པ་ཚར་བཅད་ཕྱིར། ། མུ་སྟེགས་སྟོན་པ་དྲུག་དང་ལྷས་བྱིན་སོགས། ། འཁོར་མོ་འཇིག་གི་ཡུལ་དུ་བདུད་
རྣམས་བཏུལ། ། ཐུབ་པ་གཡུལ་ལས་རྒྱལ་ལ་ཕྱག་འཚལ་ལོ། ། སྲིད་པ་གསུམ་ན་དཔེ་མེད་ཡོན་ཏན་གྱིས། ། མཉན་དུ་ཡོད་པར་ཆོ་འཕྲུལ་ཆེན་པོ་བསྟན། ། ལྷ་མི་འགྲོ་བ་ཀུན་གྱིས་རབ་མཆོད་
པས༑ ། བསྟན་པ་རྒྱས་པར་མཛད་ལ་ཕྱག་འཚོལ་ལོ། ། ལེ་ལོ་ཅན་རྣམས་མྱུར་དུ་བསྐུལ་བའི་ཕྱིར། །རྩྭ་མཆོག་གྲོང་གི་ས་གཞི་གཙང་མ་རུ། ། འཆི་མེད་རྡོ་རྗེ་ལྟ་བུའི་སྐུ་གཤེགས་ནས། ། མྱ་ངན་
འདའ་བར་མཛད་ལ་ཕྱག་འཚལ་ལོ། ། ཡང་དག་ཉིད་དུ་འཇིག་པ་མེད་ཕྱིར་དང་། ། མ་འོངས་སེམས་ཅན་བསོད་ནམས་འཐོབ་བྱའི་ཕྱིར། དེ་ཉིད་དུ་ནི་རིང་བསྲེལ་མང་སྤྲུལ་ནས། ། སྐུ་གདུང་ཆ་
བརྒྱད་མཛད་ལ་ཕྱག་འཚལ་ལོ། ། དེ་ལྟར་བསྟན་པའི་བདག་པོ་བཅོམ་ལྡན་གྱི། ། མཛད་པའི་ཚུལ་ལ་མདོ་ཙམ་བསྟོད་པ་ཡི། ། དགེ་བས་འགྲོ་བ་ཀུན་གྱི་སྤྱོད་པ་ཡང་། ། བདེ་གཤེགས་ཉིད་ཀྱི་སྤྱོད་
དང་མཚུངས་པར་ཤོག། སྟོན་པ་བཅོམ་ལྡན་འདས་ལ་མཛད་པ་བཅུ་གཉིས་ཀྱི་སྒོ་ནས་བསྟོད་པ་འདི་སློབ་དཔོན་ཆེན་པོ་འཕགས་པ་ཀླུ་སྒྲུབ་ཀྱིས་མཛད་པ་རྫོགས་སོ། ། ། ། དེ་བཞིན་གཤེགས་པ་ཁྱེད་སྐུ་ཅི་འདྲ་དང་། ། འཁོར

དང་སྐུ་ཚེའི་ཚད་དང་ཞིང་ཁམས་དང་། ། ཁྱོད་ཀྱི་མཚན་མཆོག་བཟང་པོ་ཅི་འདྲ་བ། ། དེ་འདྲ་ཁོ་ནར་བདག་སོགས་འགྱུར་བར་ཤོག། ༈ ། ཤཱཀྱའི་རྒྱལ་པོ་ལ་གསོལ་བ་འདེབས་པ་བཞུགས་སོ། ། ༈ ། བླ་
མ་དང་འཇམ་པའི་དབྱངས་ལ་གུས་པས་ཕྱག་འཚལ་ལོ། ། གང་ཞིག་བྱང་ཆུབ་ཤིང་དབང་དྲུང་དུ་བདུད་སྡེ་དཔུང་བཅས་ས་དང་མཁའ་ལ་ཀུན་ཁྱབ་ཅིང་། ། རྡོ་རྗེ་མདུང་ཐུང་དང་ནི་འཁོར་ལོ་མེ་དང་རི་དང་གངས་
རིའི་ཕྲེང་བས་ཆར་འབེབས་པ། ། རྫུ་འཕྲུལ་རྣམ་པར་འཕྲུལ་བྱེད་སྟོབས་ལྡན་མེ་ཏོག་མདའ་ཅན་བྱང་ཆུབ་བཟློག་ཕྱིར་བརྩོན་པ་ན། ། བྱམས་པའི་ཐུགས་ཀྱིས་ལེགས་པར་ཕམ་མཛད་རྫོགས་པའི་སངས་
རྒྱས་གང་བརྙེས་དེ་ལ་མགོས་ཕྱག་འཚལ། ། ཁྱོད་ཀྱིས་གཞན་གྱི་དོན་སླད་དུ། ། བསམ་དང་སྦྱོར་བ་ཕུན་ཚོགས་པས། ། བྱང་ཆུབ་དམ་པར་ཐུགས་བསྐྱེད་ཚེ། ། ས་ཡང་རྣམ་པ་དྲུག་ཏུ་གཡོས། ། 
སྦྱིན་དང་ཚུལ་ཁྲིམས་ལེགས་བསྒྲུབས་ཤིང་། ། བཟོད་དང་བརྩོན་འགྲུས་གོམས་པར་མཛད། ། བསམ་གཏན་ཤེས་རབ་མཐར་ཕྱིན་པས། ། ཕ་རོལ་ཕྱིན་རྫོགས་ཁྱོད་ཕྱག་འཚལ། ། འགྲོ་མགོན་དང་པོ་
བལྟམས་པ་ན། ། འཇིག་རྟེན་མཁས་པ་ཐམས་ཅད་དགའ། ། བདུད་རྣམས་ཤིན་ཏུ་དོགས་པ་སྐྱེས། ། མུ་སྟེགས་བྱེད་པ་མཐའ་དག་སྐྲག། དེ་སླད་ཁྱོད་ཀྱི་བསྟན་པ་ནི། ། ཉི་མའི་འོད་བཞིན་ཕྲིན་ལས་

༄༅། མངའ། ། རྣམ་པ་ཀུན་ཏུ་མི་བསླུ་བའི། ། རྩ་ལག་ཁྱོད་ལ་བདག་སྐྱབས་མཆི། ། ཁྱོད་ཀྱི་གསུང་རབ་སེངྒེའི་སྒྲ། ། ལྷར་བཅས་འཇིག་རྟེན་བསྒྲགས་པ་ན། ། ཚངས་དང་
ཁྱབ་འཇུག་ལྐུགས་པར་གྱུར། ། ལྷ་ཡི་བླ་མ་ཝ་ལྟར་ཞུམ། ། ཐུབ་པ་རྐང་མིག་གྲོག་མཁར་དང་། ། དྲང་སྲོང་རྒྱས་པ་གནས་འཇོག་སོགས། ། གྲགས་པ་ཐོབ་པ་དེ་དག་ཀུན། ། ཆོས་ཀྱིས་ཕམ་མཛད་
ཁྱོད་ལ་འདུད། ། ཁྱོད་ཀྱིས་བྱང་ཆུབ་མཆོག་བརྙེས་ནས། ། འགྲོ་བའི་དོན་མཛད་ངོ་མཚར་ཆེ། ། སྲིད་པའི་སྲེད་ལས་མ་གྲོལ་བར། སྐུ་སྲོག་བཏང་བས་བ་སྤུ་ལྡང་། ། ཉིད་ཀྱི་སྐུ་སྲོག་མི་གཟིགས་
པར༑ ། ཁྱེད་ལ་ཕན་པར་བྱའོ་ཞེས། ། མགོན་མེད་བདག་ཅག་རྗེས་གཟུང་བ། ། མགོན་པོ་ཁྱོད་ལ་བདག་སྐྱབས་མཆི། ། རྒྱལ་བས་བདུད་སྡེ་བཏུལ་བ་དང༌། ། མུ་སྟེགས་མ་ལུས་ཕམ་མཛད་དང་། ། 
ཉན་ཐོས་སློབ་མ་གྲངས་མེད་བཀྲོལ། ། རྒྱལ་སྲས་དམ་པ་ལུང་བསྟན་མཛད། ། དེ་འདྲའི་ལེགས་ཚོགས་མཐོང་བ་རྣམས། ། ཁྱོད་ཀྱི་ཡོན་ཏན་དོན་གཉེར་བས། ། བྱང་ཆུབ་སླད་དུ་འཇུག་པ་བདག། 
སླར་ཡང་ཁྱོད་ལ་བདག་སྐྱབས་མཆི། ། ཁྱོད་ཀྱི་སྲས་ནི་འཇམ་པའི་དབྱངས། ། སློབ་མ་ཤ་ར་དྭ་ཏིའི་བུ། ། བྱམས་པ་རྒྱལ་ཚབ་དམ་པར་མཛད། ། སེམས་ཤེས་སུ་ཞིག་ཐེ་ཚོམ་ཟ། ། ཁྱོད་ཀྱི་ཡོན་ཏན་

སྨོས་ཅི་འཚལ། ། སྲས་ཀྱི་ཡོན་ཏན་མཐོང་བས་འཁུམས། ། སྐྱ་རེངས་ཤར་བའི་གཟི་བརྗིད་ཀྱིས། ། པདྨོའི་གཉེན་གྱི་འོད་ཟེར་གོ། ། ཇི་ལྟ་བ་དང་ཇི་སྙེད་ཆོས། ། ཁྱོད་ཀྱིས་རྣམ་པ་ཀུན་བརྙེས་
པས། ། བཞེད་པའི་ཕྲིན་ལས་དོན་བཞིན་དུ། ། གྲུབ་པ་ཁྱོད་ལ་བདག་ཕྱག་འཚལ། ། དེ་ལྟར་འགྲོ་བའི་བླ་མ་ཤཱཀྱའི་རིགས། ། བུ་རམ་ཤིང་པའི་གདུང་རྒྱུད་ལས་འཁྲུངས་པ། ། བཅོམ་ལྡན་རྫོགས་
པའི་སངས་རྒྱས་བསྟོད་པ་ཡིས། ། འགྲོ་བས་ཀུན་མཁྱེན་མྱུར་དུ་ཐོབ་པར་ཤོག། བཅོམ་ལྡན་འདས་ཤཱཀྱའི་རྒྱལ་པོ་ལ་གསོལ་བ་འདེབས་པའི་ཚིགས་སུ་བཅད་པ་བཅོ་ལྔ་པ། དཔལ་ལྡན་ས་སྐྱ་པཎྜི་ཏས་ལྷ་སའི་གཙུག་ལག་ཁང་
དུ་སྦྱར་བའོ། ། ༈ ། བསྐལ་བཟང་སངས་རྒྱས་སྟོང་གི་བསྟོད་པ་ནི། ༈ ། མཐུན་པའི་སྨོན་ལམ་དགེ་ཚོགས་སྨད་བྱུང་བས། ། སྤྱོད་པ་སྤྱོད་ཚེ་ན་ཡང་མཆེད་གྱུར་ལ། ། བསྐལ་བཟང་གཅིག་ལ་མཛད་པ་
མཐར་ཕྱིན་པའི། ། རྫོགས་པའི་སངས་རྒྱས་སྟོང་ལ་ཕྱག་འཚལ་ལོ། ། ༈ ། སངས་རྒྱས་སྤྱིའི་བསྟོད་པ་ནི། ༈ ། སེམས་ཅན་རྣམས་ལ་བརྩེ་བ་ཅན། ། ཕྲད་དང་བྲལ་བའི་དགོངས་པ་ཅན། ། མི་
འབྲལ་བདེ་བའི་དགོངས་པ་ཅན། ། ཕན་བདེ་དགོངས་ཁྱོད་ལ་ཕྱག་འཚལ། ། ཐུབ་པ་སྒྲིབ་ཀུན་ངེས་པར་གྲོལ། ། འཇིག་རྟེན་ཐམས་ཅད་ཟིལ་གྱིས་གནོན། ། ཁྱོད་ཀྱི་མཁྱེན་པས་ཤེས་བྱ་ཁྱབ། ། 

༄༅།         །ཐུགས་གྲོལ་ཁྱོད་ལ་ཕྱག་འཚལ་ལོ། ། སེམས་ཅན་རྣམས་ནི་ཐམས་ཅད་ཀྱི། ། ཉོན་མོངས་མ་ལུས་ཐམས་ཅད་འདུལ། ། ཉོན་མོངས་འཇོམས་མཛད་ཉོན་མོངས་ལ། 
བརྩེར་བཅས་ཁྱོད་ལ་ཕྱག་འཚལ་ལོ། ། ལྷུན་གྱིས་གྲུབ་ཅིང་ཆགས་མི་མངའ། ། ཐོགས་པ་མི་མངའ་རྟག་པར་ནི། ། མཉམ་པར་བཞག་ཅིང་འདྲི་ཀུན་གྱི། ། ལན་ལྡོན་ཁྱོད་ལ་ཕྱག་འཚལ་ལོ། ། རྟེན་
དང་བརྟེན་པ་བཤད་བྱ་དང་། ། གསུང་དང་མཁྱེན་པ་འཆད་བྱེད་ལ། ། བློ་གྲོས་རྟག་ཐོགས་མི་མངའ་བས། ། ལེགས་སྟོན་ཁྱོད་ལ་ཕྱག་འཚལ་ལོ། ། གཤེགས་ནས་སྤྱོད་པ་མཁྱེན་མཛད་དེ། ། དེ་དག་
སྐད་ཀྱིས་སེམས་ཅན་གྱི། ། འོང་དང་འགྲོ་དང་ངེས་འབྱུང་ལ། ། ལེགས་འདོམས་ཁྱོད་ལ་ཕྱག་འཚལ་ལོ། ། ལུས་ཅན་རྣམས་ཀྱིས་ཁྱོད་མཐོང་ན། ། སྐྱེས་བུ་དམ་པ་ལེགས་པར་འཚལ། ། མཐོང་བ་
ཙམ་གྱིས་རབ་དད་པར། ། མཛད་པ་ཁྱོད་ལ་ཕྱག་འཚལ་ལོ། ། ལེན་དང་གནས་དང་གཏོང་བ་དང་། ། སྤྲུལ་དང་ཡོངས་སུ་སུ་བསྒྱུར་བ་དང་། ། ཏིང་ངེ་འཛིན་དང་ཡེ་ཤེས་ལ། ། མངའ་བརྙེས་ཁྱོད་ལ་
ཕྱག་འཚལ་ལོ། ། ཐབས་དང་སྐྱབས་དང་དག་པ་དང་། ། ཐེག་ཆེན་ངེས་པར་འབྱུང་བ་ལ། ། སེམས་ཅན་རྣམས་ནི་རབ་བསླུ་བའི། ། བདུད་འཇོམས་ཁྱོད་ལ་ཕྱག་འཚལ་ལོ། ། རང་གཞན་དོན་དུ་ཡེ་

ཤེས་དང་། ། སྤངས་དང་ངེས་འབྱུང་གེགས་བྱེད་རྣམས། ། སྟོན་མཛད་མུ་སྟེགས་གཞན་དག་གིས། ། མི་བརྫི་ཁྱོད་ལ་ཕྱག་འཚལ་ལོ། ། བསྲུང་མེད་བསྙེལ་བ་མི་མངའ་བས། ། འཁོར་གྱི་ནང་དུ་
བག་རྐྱོང་གསུང་། ། ཀུན་ནས་ཉོན་མོངས་གཉིས་སྤངས་པས། ། འཁོར་སྡུད་ཁྱོད་ལ་ཕྱག་འཚལ་ལོ། ། ཀུན་མཁྱེན་ཁྱེད་ལ་རྒྱུ་བ་དང་། ། གནས་པ་ཀུན་ལ་རྟག་པར་ནི། ། ཀུན་མཁྱེན་མིན་སྤྱོད་མི་
མངའ་བས། ། ཡང་དག་དོན་ལྡན་ཁྱོད་ཕྱག་འཚལ། ། སེམས་ཅན་རྣམས་ཀྱི་བྱ་བ་ལ། ། ཁྱེད་ནི་དུས་ལས་མི་འདའ་བར། ། མཛད་པ་རྟག་ཏུ་དོན་མངའ་བ། ། མི་བསྙེལ་ཁྱོད་ལ་ཕྱག་འཚལ་ལོ། ། 
འཇིག་རྟེན་ཀུན་ལ་ཉིན་མཚན་དུ། ། ལན་དྲུག་ཏུ་ནི་སོ་སོར་གཟིགས། ། ཐུགས་རྗེ་ཆེན་པོ་དང་ལྡན་པ། ། ཕན་དགོངས་ཁྱོད་ལ་ཕྱག་འཚལ་ལོ། ། སྤྱོད་པ་དང་ནི་རྟོགས་པ་དང་། ། ཡེ་ཤེས་དང་ནི་ཕྲིན་
ལས་ཀྱིས། ། ཉན་ཐོས་རང་སངས་རྒྱས་ཀུན་གྱི། ། བླ་མ་ཁྱོད་ལ་ཕྱག་འཚལ་ལོ། ། སྐུ་གསུམ་དག་གི་བྱང་ཆུབ་ཆེ། ། རྣམ་པ་ཀུན་བརྙེས་ཐམས་ཅད་དུ། ། སེམས་ཅན་ཀུན་གྱི་ཐེ་ཚོམ་དག། གཅོད་
པ་ཁྱོད་ལ་ཕྱག་འཚལ་ལོ། ། འཛིན་པ་མེད་ཅིང་ཉེས་པ་མེད། ། རྙོག་པ་མེད་ཅིང་མི་གནས་པ། ། མི་གཡོ་ཆོས་རྣམས་ཐམས་ཅད་ལ། ། སྤྲོས་མེད་ཁྱོད་ལ་ཕྱག་འཚལ་ལོ། ། མདོ་སྡེ་རྒྱན་ལེའུ་ཉེར་གཅིག་

༄༅། ལས་སོ།། ༈ ། དེའི་ཁ་སྐོང་ས་པཎ་གྱིས་མཛད་པ་ནི། ༈ ། ཐོབ་བྱའི་ཡོན་ཏན་ཀུན་བརྙེས་པས། ། རང་དང་གཞན་གྱི་ཕྲིན་ལས་བསྒྲུབས། ། མཁྱེན་པར་བྱ་བའི་ཆོས་རྣམས་
ཀུན༑ ། མ་ལུས་གཟིགས་པ་ཁྱོད་ཕྱག་འཚལ། ། དྲན་དང་བརྩོན་འགྲུས་ཏིང་ངེ་འཛིན། ། རྨད་དུ་བྱུང་བའི་དབང་པོ་སྟོབས། ། བྱང་ཆུབ་ཡན་ལག་འཕགས་པའི་ལམ། ། ལེགས་སྒྲུབ་ཁྱོད་ལ་ཕྱག་
འཚལ་ལོ། ། ཁམས་གསུམ་གཏོགས་པའི་རྣམ་པར་རྟོག། སྤངས་པའི་སྙོམས་འཇུག་རྣམ་དགུ་ཡིས། ། སེམས་ཀྱི་ཐ་པ་འཇོམས་པའི་དབང་། ། མཐར་སོན་ཁྱོད་ལ་ཕྱག་འཚལ་ལོ། ། གཉིས་སུ་
འཛིན་པས་རབ་སྟོང་ཞིང་། ། ཉེ་བར་ལེན་ལ་སྨོན་མི་མངའ། ། མཚན་མ་ཐམས་ཅད་རབ་ཞི་བས། ། རྣམ་ཐར་མཆོག་བརྙེས་ཁྱོད་ཕྱག་འཚལ། ། ཡེ་ཤེས་དང་ནི་ཐུགས་རྗེ་ལ། ། བསྐལ་པ་དུ་མར་
ཐུགས་སྦྱངས་པས། ། ཉེ་བར་འཚེ་བའི་བདུད་སྡེ་རྣམས། ། ལེགས་འདུལ་ཁྱོད་ལ་ཕྱག་འཚལ་ལོ། ། ཕྱི་དང་ནང་དང་གཉིས་ཀ་དང་། ། འདུན་དང་མཁྱེན་དང་འདོམས་པ་ལ། ། དབང་བཅུ་དག་གིས་
འཇིག་རྟེན་གྱི། ། བྱ་བ་སྒྲུབ་པ་ཁྱོད་ཕྱག་འཚལ། ། རྨད་བྱུང་ལྷུན་གྱིས་གྲུབ་པ་ཅན། ། ཤེས་བྱ་ཀུན་ལ་ཐོགས་མེད་པ། ། སྒྲུབ་དང་སྤོང་བའི་ཏིང་འཛིན་ལ། ། མངའ་བརྙེས་ཁྱོད་ལ་ཕྱག་འཚལ་ལོ། ། 

འཛིན་དང་འཆད་པ་ཆོས་ཀྱི་སྒོ། ། ཉུང་ངུས་ཆོས་རྣམས་བདེ་བླག་ཏུ། ། སྟོན་མཛད་གཟུངས་ཀྱིས་ཆོས་ཀྱི་གཏེར། ། ཁ་འབྱེད་ཁྱོད་ལ་ཕྱག་འཚལ་ལོ། ། ཆགས་སོགས་དགག་དཀའི་དྲི་མ་དང་། 
འཁོར་གསུམ་རྣམ་པར་རྟོག་པའི་གཞི། ། བག་ཆགས་བཅས་པ་གཏན་སྤངས་པ། ། སྒྲིབ་པ་ཀུན་གྲོལ་ཁྱོད་ཕྱག་འཚལ། ། གསལ་དང་དྲི་མེད་ཡོན་ཏན་གཏེར། ། ཕྲིན་ལས་རྟེན་དང་བརྟེན་པ་ཡིས། ། 
རང་གཞན་དོན་གྱི་ཡེ་ཤེས་ལ། ། རྫོགས་པའི་སངས་རྒྱས་ཁྱོད་ཕྱག་འཚལ། ། གསུང་དབྱངས་མི་འཇིགས་སེང་གེའི་སྒྲ། ། ཡན་ལག་དྲུག་ཅུ་དང་ལྡན་པས། ། ལྷར་བཅས་འཇིག་རྟེན་ཐམས་ཅད་
ལ༑ ། ལེགས་སྒྲོགས་ཁྱོད་ལ་ཕྱག་འཚལ་ལོ། ། ཁྱོད་ཀྱིས་ཟག་བཅས་འགྲོ་བའི་རྒྱུན། ། གང་ལགས་ལམ་གྱི་བདེན་པས་བསྒྱུར། ། འགྲོ་བ་ཀུན་འཇུག་ཡེ་ཤེས་སུ། ། མཁྱེན་པ་ཁྱོད་ལ་ཕྱག་འཚལ་
ལོ༑ ། འཇིག་རྟེན་སློབ་མ་བསེ་རུ་སྲས། ། སྟོན་པའི་འབྱོར་བ་ཕུལ་བྱུང་བ། ། གང་ལགས་དེ་འདྲ་མངའ་བརྙེས་པས། ། ལེགས་འབྱོར་ཁྱོད་ལ་ཕྱག་འཚལ་ལོ། ། ཐུན་མོང་བ་དང་ཕུལ་བྱུང་ཆོས། ། 
རླབས་ཆེན་ཤིན་ཏུ་རྨད་བྱུང་བ། ། བརྙེས་པས་འཇིག་རྟེན་ཐམས་ཅད་ཀྱི། ། སྐྱབས་གྱུར་ཁྱོད་ལ་ཕྱག་འཚལ་ལོ། ། དེ་ལྟའི་དངོས་བསྟོད་སྟོན་པ་ཡི། ། བསྟན་པ་རིན་ཆེན་གསལ་མཛད་པས། ། འགྲོ་

༄༅། བ་ཀུན་གྱིས་ཤེས་བྱ་ཡི། ། དེ་ཉིད་ལེགས་པར་མཐོང་བར་ཤོག། ཐུབ་པ་དགོངས་གསལ་ལས་ཕྱུང་བའོ། ། ༈ ། ཞི་བ་གདོང་བཞི་མིག་སྟོང་ལྡན་པ་དང༌། ། དཔལ་མོའི་
དཔལ་དང་ཀླུ་དབང་སྟོབས་ལྡན་སོགས། ། འཇིག་རྟེན་མཆོད་འོས་རྣམས་ཀྱིས་གུས་མཆོད་པའི། ། ཐུབ་དབང་ཞབས་ཀྱི་པདྨོར་རྟག་ཏུ་འདུད། ། ཐུབ་དབང་བསྟོད་པ་ཤློོོ་ཀ་འདི་གཙང་ནགས་ཕུག་པས་མཛད་པར་
གྲགས། ། ། རྒྱན་དྲུག་མཆོག་གཉིས་སོགས་ཀྱི་བསྟོད་པ། ༈ ། ཨོཾ་སྭསྟི་སིདྡྷཾ། བླ་མ་དང་མགོན་པོ་འཇམ་པའི་དབྱངས་ལ་ཕྱག་འཚལ་ལོ། ། གཞུང་ལུགས་མི་འདྲའི་ཆུ་བོ་བརྒྱ་འགྱེད་ཅིང་། ། རིགས་ཚོགས་སྤོབས་
པའི་རྦ་རླབས་སྟོང་འཕྲོ་བ། ། ཡོན་ཏན་རིན་ཆེན་ཁྲི་ཕྲག་གིས་བརྒྱན་པའི། ། ཀླུ་སྒྲུབ་ཀླུ་ཡི་དབང་པོ་ལ་ཕྱག་འཚལ། ། བསོད་ནམས་དམ་པའི་པད་རྫིང་གིས་བསྐྲུན་ཞིང་། ། སྨོན་ལམ་དག་པའི་ཆུ་
སྐྱེས་ལས་འཁྲུངས་ལ། ། སྲིད་དང་ཞི་བའི་དཔལ་འབྱོར་གྱིས་འཕགས་པ། ། ལྷ་མཆོག་རྣམས་ཀྱི་བླ་མར་གྱུར་ལ་འདུད། ། གང་ཞིག་ཐོགས་དང་ཐོགས་བྱའི་ཆོས་རྣམས་ཀུན། ། འོད་གསལ་ཆེན་པོའི་
ངང་དུ་ཆུད་པས་ན། ། གཟིགས་པ་སྒྲིབ་མེད་བརྩེ་བས་ཀུན་ཆགས་པ། ། ཇི་བཞིན་སྣང་མཛད་སྨྲ་བའི་ཉི་མར་འདུད། ། མང་དུ་སྦྱངས་པས་མཁྱེན་པའི་དཀྱིལ་འཁོར་རྒྱས། ། སྤོབས་པས་ཤེས་

བྱའི་མཁའ་ལ་ཐོགས་མེད་རྒྱུ། ། རིགས་པའི་ཟེར་གྱིས་གཞན་གཞུང་ཚང་ཚིང་སྲེག། དབྱིག་གཉེན་ཆོས་ཀྱི་ཉི་མ་ལ་ཕྱག་འཚལ། ། ཡོན་ཏན་ལུས་རྫོགས་སྤོབས་པའི་སྟོབས་ཀྱིས་རྩེན། ། རྣམ་དཔྱོད་
རྩལ་ལྡན་རིགས་པའི་མཆེ་བ་ཅན། ། རྒོལ་བ་འདམ་བུའི་གྲོང་བཞིན་རྩད་ནས་འཇོམས། ། བསྟན་པའི་ཁུར་ཁྱེར་ཕྱོགས་གླང་ཞབས་ལ་འདུད། ། ལུགས་བཟང་རི་བོའི་སྤོ་ལ་གནས་བཅས་ཤིང་། ། བློ་
གྲོས་ལུས་རྒྱས་རིགས་པའི་མཆེ་སྡེར་གྱིས། ། རྒོལ་བ་གླང་པོའི་སྤོབས་པའི་ཀླད་འགེམས་པ། ། ཆོས་ཀྱི་གྲགས་པ་འཇིགས་མེད་སེང་གེ་རྒྱལ། ། རིང་དུ་སྦྱངས་པས་ཤེས་བྱ་ཀུན་མཁྱེན་ཅིང་། ། 
བརྩོན་པས་བསྒྲུབས་པས་ཟབ་མོའི་དངོས་གྲུབ་བརྙེས། ། མཐུ་དང་ནུས་པས་མུ་སྟེགས་བདུད་ལས་རྒྱལ། ། འཇིགས་མེད་དཔལ་ལྡན་ཆོས་སྐྱོང་ཞབས་ལ་འདུད། ། འདུལ་བ་རྒྱ་མཚོའི་ཚོགས་ལ་
དབང་འབྱོར་ཞིང་། ། དུལ་བའི་ཡོན་ཏན་དཔལ་གྱི་གཟི་ཆེ་བས། ། འཆལ་ཚུལ་སྨག་རུམ་སེལ་བའི་འོད་མཛད་པ། ། ལྷ་ཡི་ཚོགས་ཀྱིས་བཏུད་པ་དེ་ལ་འདུད། ། ཁྱོད་ཐུགས་བསྐལ་པ་དུ་མར་རབ་
སྦྱངས་པས། ། ཤེས་བྱ་མ་ལུས་ཇི་བཞིན་ཡོངས་སུམཁྱེན། ། སྐད་གཉིས་སྨྲ་བས་གངས་ཅན་གསལ་མཛད་པ། ། རིན་ཆེན་བཟང་པོའི་ཞབས་ལ་ཕྱག་འཚོལ་ལོ། ། ཞེས་པ་འདི་ཆོས་རྒྱལ་འཕགས་པས་མཛད་

༄༅། པའོ། ། ༈ ། བོད་ལ་བཀའ་དྲིན་ཆེ་བ་རྣམས་ལ་བསྟོད་པ། ༈ ། ཟ་ཧོར་རྒྱལ་པོའི་རིགས་སུ་སྐུ་འཁྲུངས་ཤིང་། ། མཁན་ཆེན་ཞི་བ་འཚོ་ལ་བསྟོད་པ། ཐམས་ཅད་ཡོད་སྨྲའི་སྡེ་ལས་
རབ་ཏུ་བྱུང་། ། ཉེས་ལྟུང་དྲི་མས་མ་གོས་བཙུན་པའི་མཆོག། བོ་དྷི་ས་ཏྭའི་ཞབས་ལ་ཕྱག་འཚལ་ལོ། ། སྡོམ་བརྩོན་དམ་པ་དཔལ་ལྡན་ཞི་བ་འཚོ། ། བརྟུལ་ཞུགས་གྲུབ་པ་པདྨ་འབྱུང་གནས་
དཔལ། ། བློ་གསལ་དབང་པོ་པདྨའི་ངང་ཚུལ་སོགས། ། སྙིགས་མའི་དུས་ཀྱི་རྒྱལ་བ་གཉིས་པ་ཡིན། ། བདེ་བར་གཤེགས་པའི་རིང་ལུགས་བླ་ན་མེད། ཞུ་ཆེན་སྒྱུར་བྱེད་མཆན་བུའི་གནས་འདུག་
པ༑ ། སྐད་གཉིས་སྨྲ་བ་བློ་གྲོས་གསལ་ལྡན་པ། ། དེ་དག་བདག་ཅག་རྣམས་ཀྱི་མིག་ཏུ་གྱུར། ། མི་ཡི་བདག་པོ་ཆོས་བཞིན་ས་སྐྱོང་བ། ། རྣམ་དཔྱོད་བློ་ཅན་དེས་པས་འགྲོ་བ་འདུལ། ། དཔའ་
མཛངས་བློན་པོའི་ཚོགས་ཀྱིས་ཡོངས་བསྐོར་བ། ། ཆོས་རྒྱལ་མེས་དབོན་རྣམས་ལ་ཕྱག་འཚལ་ལོ། ། སྤྲུལ་པའི་རྒྱལ་བློན་ལོ་པཎ་རྣམས་ལ་བསྟོད་པ་བློ་ཀ་གསུམ་དཔལ་ལྡན་བླ་མ་དམ་པས་མཛད་པའི་རྒྱལ་རབས་ཀྱི་
མཆོད་བརྗོད་ལས་བྱུང་། བོད་ཡུལ་མཐའ་འཁོབ་མུན་པའི་སྨག་རུམ་འདིར། ། དམ་པ་ཆོས་ཀྱི་སྒྲོན་མེ་ཆེན་པོ་སྤར། ། བོད་འབངས་སེམས་ཅན་བདེ་ལ་འགོད་མཛད་པ། ། སྤྲུལ་པའི་རྒྱལ་བློན་རྣམས་ལ་

གསོལ་བ་འདེབས། ། ཕན་བདེའི་འབྱུང་གནས་བསླབ་གསུམ་རྒྱན་གྱིས་མཛེས། ། བཀའ་དང་བསྟན་བཅོས་སྒྲ་བསྒྱུར་གཏན་ལ་འབེབས། ། སངས་རྒྱས་བསྟན་པ་ཕྱོགས་བཅུར་རྒྱས་མཛད་པའི། །
 མཁས་གྲུབ་ལོ་པཎ་རྣམས་ལ་གསོལ་བ་འདེབས། ། རྒྱལ་བའི་མདུན་ན་རྒྱལ་སྲས་བཟང་པོ་སྐྱོང་། ། ཁ་བ་ཅན་ན་དཔལ་ལྡན་མར་མེ་མཛད། ། དགའ་ལྡན་གནས་ན་ནམ་མཁའ་དྲི་མ་མེད། ། ཡིད་
བཞིན་ནོར་བུ་ལྟ་བུར་གཞན་དོན་མཛད། ། དཔལ་ལྡན་ཨ་ཏི་ཤ་ལ་ཕྱག་འཚལ་ལོ། ། ཇོ་བོ་རྗེ་ཡབ་སྲས་ལ་བསྟོད་པ་བློ་ཀ་གཉིས་བཀའ་གདམས་གླེགས་བམ་ལས་བྱུང་། ཡོངས་འཛིན་དགེ་བའི་བཤེས་གཉེན་ཡོངས་
ཀྱི་མགོན། ། རྒྱལ་བའི་གདུང་འཚོབ་གྱུར་པ་རྒྱལ་བའི་སྲས། ། རང་གཞན་ཡོན་ཏན་འབྱུང་གནས་རིན་པོ་ཆེ། ། བཤེས་གཉེན་སྟོན་པའི་སྐུ་ལ་ཕྱག་འཚལ་ལོ། ། ༈ ། དཔལ་ལྡན་རྩ་བའི་བླ་མ་རིན་པོ་
ཆེ། ། བདག་གི་སྤྱི་བོར་པདྨའི་གདན་བཞུགས་ནས། ། བཀའ་དྲིན་ཆེན་པོའི་སྒོ་ནས་རྗེས་བཟུང་སྟེ། ། སྐུ་གསུང་ཐུགས་ཀྱི་དངོས་གྲུབ་སྩལ་དུ་གསོལ། ། ༈ ། རྣལ་འབྱོར་གྱི་དབང་ཕྱུག་བི་རཱུ་པ་ལ་
བསྟོད་པ་དང་པོ། ན་མོ་བི་རཱུ་པཱ་ཡ། ཨ་ལ་ལ་སྟེ་ལྷན་སྐྱེས་སྤྲོས་བྲལ་ལས། ། འདི་འདྲའི་རབ་བརྗིད་དཔལ་འབར་བསམ་ལས་འདས། ། གང་དེ་རྗེ་བཙུན་བི་རཱུ་པ་ཞེས་པ། ། བདག་གི་དཔལ་དུ་གྱུར་པ་ཨེ་

༄༅། ། མ་ཧོཿ ཁྱོད་ཀྱི་གཟི་ཡིས་རྟོག་པ་ཀུན་བྲལ་ཏེ། ། སྒོ་གསུམ་རླུང་རྣམས་དགའ་བ་བཞི་རྒྱས་ནས། ། ཟ་ཟི་ལས་ཀྱང་བདེ་སྟོང་གྱུར་ནས་ནི། ། སངས་ནས་རྗེས་དྲན་ཅུང་ཟད་
བསྟོད་པར་བགྱི། ། བདེ་ལེགས་ཕུན་ཚོགས་དོན་གཉིས་འབྱོར་བའི་དཔལ། ། མཁྱེན་དང་བརྩེ་བས་སྐལ་ལྡན་གདུལ་བྱ་ལ། ། ལམ་མཆོག་བསྟན་ནས་མྱང་འདས་ལ་འགོད་པ། ། མི་གཡོའི་
མཆོག་ཏུ་རོལ་ལ་མགོས་ཕྱག་འཚལ། ། གང་ཞིག་འཇིག་རྟེན་འདི་ན་རྒྱལ་རིགས་ལས། ། རབ་བྱུང་རིག་པའི་གནས་ལྔ་མཐར་ཕྱིན་ཏེ། ། གནས་རིག་དགེ་འདུན་བྱེ་བས་ལེགས་བསྟེན་པ། ། གནས་
བརྟན་ཆོས་སྐྱོང་གྲགས་ལ་མགོས་ཕྱག་འཚལ། ། བསླབ་གསུམ་དོན་ལྡན་ཤིང་རྟ་ཆེན་པོའི་གཞུང་། ། སྨྲ་བའི་དབང་ཕྱུག་རྒོལ་བས་མི་བརྫི་བ། ། བསྟན་པའི་སྲོག་ཤིང་ཐམས་ཅད་མཁྱེན་གཉིས་
པར༑ ། ས་སྟེང་རྩོད་པ་མེད་ལ་མགོས་ཕྱག་འཚལ། ། ཀུན་ནས་འདུས་པའི་ཚོགས་ལ་ཉིན་བཞིན་དུ། ། ཐེག་རིམ་ཆོས་ཀྱི་བདུད་རྩིས་ཚིམ་མཛད་ནས། ། མཚན་མོ་གསང་སྤྱོད་བསྒྲུབས་པས་རྣམ་གྲོལ་
ཏེ། ། བདག་མེད་ཀྱིས་བཟུང་ས་དྲུག་གྱུར་ལ་འདུད། ། བརྟུལ་ཞུགས་སྤྱོད་པས་འགྲོ་རྣམས་དྲང་བའི་ཕྱིར། ། དགེ་འདུན་གནས་ནས་དམན་པའི་སྤྱོད་པ་ཡིས། ། གྲོང་གཞུང་ཀུན་ཏུ་རྒྱུ་བས་འཇིག་རྟེན་

དུ༑ ། ཀུན་གྱིས་བིཪྺར་གྲགས་ལ་མགོས་ཕྱག་འཚལ། ། གངྒཱ་བཟློག་ཅིང་མ་རུངས་རྒྱལ་པོ་བཏུལ། ། ཉི་མ་བཟུང་ནས་ཡུལ་ཁམས་མྱོས་བྱེད་གསོལ། ། མྱོས་མིན་ལིངྒ་རབ་བཀས་གཏུམ་མོ་
བཏུལ། ། མཐུ་སྟོབས་དབང་ཕྱུག་གྲགས་ལ་མགོས་ཕྱག་འཚལ། ། དེ་ལྟར་དཔག་ཡས་ནུས་བསྟན་དེ་ཡི་མཐར། ། སོོོ་རཥྚར་ཀཱརྟི་ཀ་བཏུལ་ཏེ། ། དམིགས་མེད་ཐུགས་རྗེས་མཁའ་དབྱིངས་ཀུན་ཁྱབ་
པའི། ། ཟུང་འཇུག་བདེ་ཆེན་རོལ་ལ་མགོས་ཕྱག་འཚལ། ། ཆོས་རྣམས་བདེ་སྟོང་ཤིན་ཏུ་རྣམ་དག་པའི། ། དེ་ཉིད་ཁོ་ན་མྱུར་དུ་རྟོགས་བྱེད་ཐབས། ། སྙན་བརྒྱུད་བཞི་ཡི་ཟབ་མོའི་ལམ་བསྟན་ནས། ། 
སྐལ་ལྡན་སྨིན་གྲོལ་མཛད་ལ་མགོས་ཕྱག་འཚལ། ། ཨེ་མ་བདག་ཡིད་དག་པའི་དབྱིངས། ། རྣམ་གྲོལ་གོ་འཕང་མ་ཐོབ་བར། ། རྗེ་བཙུན་ཁྱོད་ཉིད་མངོན་སུམ་དུ། ། འདི་ལྟར་ཡང་ཡང་གཟུང་དུ་
གསོལ། ། དེ་ལྟར་ཁྱེད་ཀྱི་ཐུགས་རྗེ་ཡི། ། ཤུགས་ལས་བྱུང་བ་དེ་དག་གིས། ། བདུད་རྩིའི་རྒྱུན་ཡང་སྤེལ་བགྱིད་ནས། ། དོན་ཡང་ཕུན་ཚོགས་མཛད་དུ་གསོལ། ། རྗེས་སུ་སློབ་པ་གང་རྣམས་
ཀྱང་། ། རིམ་པ་གཉིས་དང་མི་འབྲལ་ཞིང་། ། ལམ་གྱི་གེགས་དང་མི་ལྡན་པར། ། བསྟན་ལ་ཕན་པར་མཛད་དུ་གསོལ། ། ཀུན་ནས་དག་པའི་སྒོ་གསུམ་རླུང་། ། དགའ་བ་བཞི་ཡིས་རབ་རྒྱས་ཏེ། ། 

༄༅།། སྙིང་པོ་འགྲོས་བཞི་ཐིམ་གྱུར་ནས། ། རྡོ་རྗེ་འཛིན་དབང་ཐོབ་པར་ཤོག། ཉེ་བར་བསྟེན་པའི་གནས་འདི་ཡང་། ། གྲགས་པས་ས་དང་མཁའ་ཁྱབ་ནས། ། ཟླ་བ་ཀུ་མུད་
ལྟར་སྐྱ་བའི། ། དགེ་བའི་དཔལ་གྱིས་རོལ་པར་མཛོད། ། རྗེ་བཙུན་རྣལ་འབྱོར་གྱི་དབང་ཕྱུག་ཆེན་པོ་ཉིད། ས་དཀར་པོ་རྒྱབ་ཡོལ་གྱི་ཚུལ་འབལ་གྲོག་ནས་མོན་གྲོག་གི་བར་སྐྱིལ་ཀྲུང་གིས་ཁེབས་པར་མཛད། ཆོས་འཆད་ཀྱི་ཕྱག་
རྒྱ་ཅན། གཡས་སུ་ནག་པོ་པ། གཡོན་དུ་ག་ཡ་དྷ་ར། རྒྱབ་ཏུ་ཀོ་ཀ་ལི་པ། མདུན་དུ་བི་ན་ས་དང་བཅས་ཏེ་མངོན་སུམ་དུ་ཞལ་གཟིགས། འདི་ཉིད་ཀྱི་དབང་བཞིའི་བྱིན་རླབས། ལམ་སྦས་བཤད། རྡོ་རྗེ་རྣམ་འཇོམས་ཀྱི་དབང་། རྒྱུད་སྡེ་
བདུན་ཅུ་རྩ་གཉིས་ཀྱི་ལུང་། ལམ་འབྲས་བུ་དང་བཅས་པའི་མན་ངགགྲུབ་ཆེན་བཅུ། ཕྲ་མོ་བརྒྱད་དང་བཅས་པ་རྣམས་གསུངས་པའི་དུས། ས་ཆེན་གྱིས་བསྟོད་པ་ཚིག་ཉམས་ཀྱི་ཤུགས་ལས་བྱུང་བ་སམཱཔྟ་མི་ཐི། ། ། ། དཔལ་ལྡན་
ཁྱོད་ཀྱི་ཡོན་ཏན་དྲན། ། བདག་ཅག་དད་པའི་བ་སྤུ་གཡོ། ། ཡང་ཡང་བསྟོད་པའི་ཚིག་འདི་བརྗོད། ། ལམ་གྱི་བར་གཅོད་བསལ་དུ་གསོལ། ། ༈ ། འཁོན་དཀོན་མཆོག་རྒྱལ་པོའི་སྐུ་བསྟོད་ནི། ༈ ། 
རིགས་རུས་ཆོ་འབྲང་ལྡན་ཞིང་རིན་ཆེན་གྱི། ། སྒྱུ་འཕྲུལ་དཀོན་མཆོག་གསུམ་དང་དབྱེར་མེད་པའི། ། ཆོས་ཀྱི་རྒྱལ་པོ་བླ་མ་མཆོག་གྱུར་ལ། ། སྒོ་གསུམ་གུས་པའི་ཡིད་ཀྱིས་བདག་ཕྱག་འཚལ། 

བསྟན་པའི་སྒྲོན་མེས་མ་རིག་མུན་པ་སེལ། ། སྒྲིབ་གཉིས་ལས་འཁོན་སྤང་བྱའི་གཡུལ་ལས་རྒྱལ། ། དཀོན་མཆོག་གསུམ་དངོས་གངས་ཅན་འགྲོ་བའི་མགོན། ། ཆོས་ཀྱི་རྒྱལ་པོའི་ཞབས་ལ་གསོལ་
བ་འདེབས། ། ༈ ། བརྩེ་ཆེན་ཀུན་དགའ་སྙིང་པོ་ལ་བསྟོད་པ་ནི། ༈ ། ཐུགས་རྗེ་ཆེན་པོ་དང་ལྡན་པས། ། རྟག་ཏུ་གཞན་གྱི་དོན་མཛད་པའི། ། རྣལ་འབྱོར་དབང་ཕྱུག་ས་སྐྱ་པ། ། ཀུན་དགའ་སྙིང་པོ་ལ་
ཕྱག་འཚལ། ། ༈ ། ཨོཾ་སྭསྟི་སིདྡྷཾ། ཚངས་དབང་གཙུག་གི་ནོར་བུས་ལེགས་མཆོད་པ། ། གང་གི་ཞབས་པད་འཁོར་ལོའི་རི་མོ་དང་། ། ཀུན་ནས་དྭང་བའི་འོད་ཀྱི་དྲྭ་བས་མཛེས། ། ཐུབ་དབང་མི་
ཡིམ་མཆོག་ཁྱོད་ཕྱག་འཚལ་ལོ། ། གང་སྐུ་པདྨའི་དབུས་ན་གསེར་གྱི་མདོག། རབ་མཛེས་མདངས་གསལ་མཚན་དཔེའི་ཆ་ཤས་རྫོགས། ། མི་ཤེས་འཇོམས་མཛད་འབར་བའི་རལ་གྲི་དང་། ། གསུང་
དོན་གླེགས་བམ་འཛིན་ཁྱོད་ཕྱག་འཚལ་ལོ། ། རྒྱལ་བ་ཀུན་གྱི་ཡོན་ཏན་བགྲང་ཡས་པ། ། གང་གི་ཐུགས་ལ་དོགས་པ་མེད་པར་གནས། ། འགྲོ་ཀུན་དགའ་བའི་བདུད་རྩིའི་འོད་དཀར་ཅན། ། དགེ་
ལེགས་ཀུནྡའི་སྙིང་པོ་སྤེལ་ལ་འདུད། ། འཛུམ་ཞལ་མཛེས་པའི་ཚེམས་ཀྱིས་ལེགས་སྤྲས་ནས། རྩིའི་དཔལ་རྒྱས་ཆོས་སྒྲ་སྒྲོགས། ། རིམ་གཉིས་ལས་བྱུང་ཕྱག་རྒྱ་ཆེན་པོ་ལ། ། 

༄༅། རྣམ་རོལ་སྙིང་པོའི་ཞབས་ལ་མགོས་ཕྱག་འཚལ། ། ལུང་རིགས་རྒྱ་མཚོ་ཆེ་ལ་རབ་བཞུགས་ནས། ། ཟབ་དོན་ནོར་བུ་རིན་ཆེན་ལེགས་བླངས་ཏེ། ། གང་ལ་ཅི་འདོད་དེ་
ལ་དེ་སྟེར་བའི། ། གདུལ་བྱའི་དབུལ་བ་སེལ་ལ་གུས་ཕྱག་འཚལ། ། རྒྱུད་སྡེ་ཀུན་ལ་མཁྱེན་པའི་དཔལ་རྒྱས་ཤིང་། ། དབང་བཞིས་སྨིན་མཛད་ལམ་བཞིས་གྲོལ་བ་སྟོན། ། ཡང་དག་རྟོགས་པའི་ཡེ་
ཤེས་རྡོ་རྗེ་ཡིས། ། ལམ་ལོག་རི་བོ་འཇོམས་ལ་གུས་ཕྱག་འཚལ། ། རྨད་བྱུང་ཡོན་ཏན་བསམ་ལས་འདས་པ་དང་། ། འབད་མེད་ལྷུན་གྱིས་གྲུབ་པའི་མཛད་པ་ཡིས། ། ཀུན་ལ་ཕན་བདེའི་དགའ་སྟོན་
རྒྱུན་མི་ཆད། ། འདྲེན་མཆོག་སྙིང་པོའི་ཞབས་ལ་གུས་ཕྱག་འཚལ། ། མཐོ་དམན་བྲལ་བའི་སྐྱེ་རྒུ་མཐའ་དག་ལ། ། དམིགས་མེད་ཐུགས་རྗེའི་གཟིགས་པ་དྲི་མེད་ཀྱིས། ། རྒྱུན་དུ་བརྩེ་བས་ནམ་ཡང་
མི་འདོར་བའི། ། བླ་མ་ཐུགས་རྗེ་ཅན་ལ་གུས་ཕྱག་འཚལ། ། སྦྱིན་སོགས་དག་པའི་ཆ་ཤས་རབ་རྫོགས་ཤིང་། ། འགྲོ་ལ་ཕན་བདེ་དྲི་མེད་སྩོལ་བའི་འོད། ། མ་རིག་མུན་པ་སེལ་བའི་རི་བོང་ཅན། ། 
དྭང་བའི་འོད་དཀར་བླ་མ་ཁྱོད་ཕྱག་འཚལ། ། མགོན་ཁྱོད་ངེས་པར་རྡོ་རྗེ་འཆང་དབང་དང་། ། འཇམ་པའི་དཔལ་ལས་གཞན་དུ་ཡོད་མ་མཆིས། ། མཐུ་སྟོབས་དབང་ཕྱུག་དག་དང་མི་གཉིས་པའི། ། 

འགྲོ་ཀུན་དགའ་བའི་སྙིང་པོ་ཁྱོད་ཕྱག་འཚལ། ། འཇམ་མགོན་ངག་གིས་དངོས་སུ་འདོམས་མཛད་དེ། ། ཤེས་བྱ་མ་ལུས་གཟིགས་པའི་མཁྱེན་པ་རྒྱས། ། ལུང་བསྟན་དབུགས་དབྱུང་གྱུར་པ་ཇི་བཞིན་
དུ༑ ། རིག་དང་གྲོལ་བ་མཐར་ཕྱིན་ཕྱག་འཚལ་ལོ། ། དེ་སོགས་ཡི་དམ་རྣམས་དང་དམ་པ་ཡིས། ། ཡོངས་བཟུང་ཟག་པ་མེད་པའི་བདེ་མཆོག་གིས། ། ཁྱིམ་པའི་ཚུལ་འཛིན་འཆལ་བའི་དྲི་མ་
བྲལ༑ ། སྡོམ་གསུམ་ལྡན་པའི་ཞབས་ལ་གུས་ཕྱག་འཚལ། ། སྙིགས་མའི་དུས་འདིར་ལམ་དང་འབྲས་བུའི་ཆོས། ། ཟབ་པ་ལས་ཀྱང་མཆོག་གྱུར་སྙན་བརྒྱུད་བཞིས། ། སྐལ་བ་དང་མཐུན་གྲུབ་པའི་
ས་སོགས་ལ། ། ལེགས་སྦྱར་རྡོ་རྗེ་འཛིན་དབང་ཁྱོད་ཕྱག་འཚལ། ། བླ་མའི་ཡོན་ཏན་རྨད་བྱུང་དཔག་མེད་ལ། ། བདག་འདྲས་ཕྱོགས་ཙམ་རྟོགས་པར་ག་ལ་ནུས། ། འོན་ཀྱང་ཅུང་ཟད་སྤེལ་བའི་
བསོད་ནམས་འདིས། ། ཁྱེད་ཀྱི་ཐུགས་རྗེས་བདག་ལ་གཟིགས་གྱུར་ཅིག། ཁྱོད་ཀྱི་ཡོན་ཏན་དྲན་གྱུར་པས། ། ཁྱེད་བཞིན་བླ་མའི་བརྒྱུད་པ་ལ། ། རབ་དང་ཡིད་ཀྱིས་གུས་པ་འཕེལ། ། དེ་དག་ཀུན་
ལའང་བདག་ཕྱག་འཚལ། ། ཐོག་མ་མེད་པ་ནས་མཆོག་བརྙེས་ཀྱང་། འགྲོ་བའི་དོན་དུ་མིའི་གཟུགས་ཀྱིས་དོན་མ་ལུས་པ་སྩོལ་བའི་བདག་ཉིད་ཆེན་པོ་ཆོས་ཀྱི་རྗེ་དཔལ་ས་སྐྱ་པ་ཆེན་པོ་ཀུན་དགའ་སྙིང་པོའི་ཞབས་ཀྱི་ཞལ་སྔའི་བཀའ་དྲིན་

དང་ཡོན་ཏན་ཚད་མེད་པ་དྲན་ནས། རྣལ་འབྱོར་པ་བསོད་ནམས་རྩེ་མོས་ཐོག་དྲངས་ཁམས་གསུམ་པའི་སེམས་ཅན་ཐམས་ཅད་རྙོག་པ་དང་བྲལ་བའི་ཡིད་རབ་ཏུ་གུས་ཤིང་གདུང་བ་ཚད་མེད་པ་རྩེ་གཅིག་པས་
ཕྱག་འཚལ་ལོ། ། མཆོད་དོ་སྐྱབས་སུ་མཆིའོ། ། བཀའ་དྲིན་རྗེས་སུ་དྲན་ནོ། ། ཐུགས་རྗེ་ཆེན་པོས་རྗེས་སུ་གཟུང་དུ་གསོལ་ལོ། ། ཐུགས་རྗེའི་སྐྱབས་འོག་ཏུ་ཆུད་པར་མཛད་དུ་གསོལ། རྟབ་རྟབ་པོར་གྱུར་ནས་གསོལ་བ་འདེབས་པའི་ཚིག་
ལ་བརྩེ་བས་གཟུང་དུ་གསོལ། དེ་ལྟར་ཡང་ནས་ཡང་དུ་གསོལ་བ་འདེབས་སོ། ། ཞེས་སློབ་དཔོན་རིན་པོ་ཆེ་བསོད་ནམས་རྩེ་མོས་མཛད་པའོ། ། ༈ ། རྗེ་བསོད་ནམས་རྩེ་མོ་ལ་བསྟོད་པ། ༈ བསོད་ནམས་དཔག་མེད་ལས་གྲུབ་
ཅིང་༑ ། མཁྱེན་པའི་ཡེ་ཤེས་རབ་རྒྱས་པས། ། འགྲོ་བའི་རྩ་ལག་མཆོག་གྱུར་པ། ། བསོད་ནམས་རྩེ་མོ་ལ་ཕྱག་འཚལ། ། བླ་མ་དམ་པ་རྣམས་ལ་ཕྱག་འཚལ་ལོ། ། ༈ ཁྱོད་ཉིད་དམ་པ་རྣམས་ཀྱི་རིགས་
འཁྲུངས་ནས། ། འགྲོ་ཀུན་དགའ་བའི་དཔལ་གྱིས་ཉེར་འཚོ་བ། ། དོན་གྱི་སྙིང་པོ་རྣམ་གྲོལ་མཆོག་བརྙེས་པའི། ། བློ་གྲོས་ཆེན་པོ་བླ་མའི་ཞབས་ལ་འདུད། ། འཇམ་པའི་དཔལ་ཡང་མི་ཡི་གཟུགས་
འཛིན་པའི། ། སྣ་ཚོགས་ཐབས་ཀྱིས་དུས་ལས་མི་ཡོལ་བར། ། རྣམ་མང་འགྲོ་བའི་མགོན་སྐྱབས་དུ་མ་མཛད། ། བླ་མ་མཆོག་ཁྱོད་འཇིག་རྟེན་ཀུན་ལ་བརྩེ། ། ཁྱོད་ཀྱི་རྡོ་རྗེ་གསུམ་ལས་བསྐྱེད་གྱུར

པ༑ ། ལེགས་བྱས་བསོད་ནམས་དཔག་མེད་ཀྱིས་འཕངས་ཏེ། ། མྱང་འདས་རྩེ་མོར་ཕྱིན་པའི་དམ་པ་མཆོག། རྩོད་མེད་མཁས་པའི་དབང་པོར་ཀུན་ལ་གྲགས། ། བཀྲ་ཤིས་དགེ་མཚན་དཔལ་གྱིས་
མངོན་མཐོ་བ། ། ས་ཡི་མཆོག་གྱུར་ས་སོགས་དཀར་མདངས་སྐྱ། ། ཆོ་འབྲང་མཆོག་གྱུར་མ་རིག་ལས་འཁོན་ཏེ། ། སྤང་བྱའི་གཡུལ་ལས་རྒྱལ་བར་འཁྲུངས་ལ་འདུད། ། སྔོན་གནས་དྲན་ཞིང་བྱིས་པའི་
འི་སྤྱོད་པ་སྤངས། ། འདོད་ལྷས་ཞལ་བསྟན་རྒྱུད་སྡེ་རྒྱ་མཚོ་ཡི། ། དྲང་ངེས་དོན་ལ་བློ་རྒྱས་བཅུ་བདུན་ཚེ། ། གངྒཱ་ཚུན་ལ་ཡོངས་སུ་གྲགས་ལ་འདུད། ། དུས་གཅིག་གསུང་ངག་སྟོན་ཚེ་ནམ་མཁའ་
ལ། ། མཆོད་ཚོགས་དབུས་ན་འཇམ་དཔལ་བིཪྺ་པ། ། སྤྱན་རས་གཟིགས་དབང་མཐོང་སྣང་གསུམ་བསྟན་ནས། ། བཅུ་དགུར་དག་པའི་སྣང་བར་གྱུར་ལ་འདུད། ། མནལ་ཚེ་འོད་གསལ་དག་གིས་
མཉམ་པར་འཇོག། མཐུ་སྟོབས་དབང་ཕྱུག་ཡི་དམ་གང་རུང་ལ། ། ཉིན་མཚན་གང་ཡང་ཐེ་ཚོམ་གཅོད་མཛད་པས། ། རིག་པའི་གནས་ལྔ་མཐའ་རུ་ཕྱིན་ལ་འདུད། ། གང་གི་ཀུན་སྤྱོད་ཉེས་པའི་དྲི་མ་
བྲལ༑ ། ལོག་སྨྲའི་མཐའ་སྤོང་བདེན་དོན་གསུང་བ་པོ། ། སྤྲོས་པ་མེད་ཐུགས་སྟོང་ཉིད་སྙིང་པོ་ཅན། ། ས་གསུམ་སྙན་པར་གྲགས་པ་ཁྱོད་ལ་འདུད། ། སྒྲ་ཚད་ཕ་རོལ་ཕྱིན་དང་གསང་སྔགས་

༄༅།    །སོགས། ། གཟིགས་པ་ཙམ་གྱིས་ཚིག་དང་དོན་བཅས་པར། ། ལེགས་དགོངས་གཞན་ལ་ཕན་པ་ལྷུར་ལེན་པའི། ། མཁྱེན་པའི་སྤྱན་རས་གསལ་བ་ཁྱོད་ལ་འདུད། 
གཡེལ་བ་མེད་པར་འཆད་རྩོད་རྩོམ་པ་དང་། ། རིམ་གཉིས་རྣལ་འབྱོར་རྒྱུན་ཆད་མེད་པ་ཡི། ། རྗེས་ཐོབ་སྒྱུ་མར་མཁྱེན་ནས་སེམས་ཅན་ལ། ། སྦྱིན་པ་རྣམ་བཞིས་ཚིམ་མཛད་ཁྱོད་ལ་འདུད། ། བླ་ཆེན་
འདོད་ལྷ་ཀུན་ལས་ཆོས་རྣམས་ནོས། ། དབུས་གཙང་མཁས་རྣམས་བསྟེན་ནས་སྦྱང་ཚུལ་བསྟན། ། བསྟན་པའི་སྲོག་ཤིང་ཆེན་པོར་རྩ་བདུན་ལ། ། འཛམ་གླིང་ཡོངས་སུ་གྲགས་པ་ཁྱོད་ལ་འདུད། །
 པོ་ཏཱ་ལ་དང་དཔལ་རི་ཨོ་རྒྱན་དུ། ། ཉིན་ཕྱེད་ཙམ་གྱིས་ལེགས་འཁོར་མཁའ་འགྲོ་དང་། ། དཔའ་བོའི་ཚོགས་དང་སྤྱོད་པའི་བརྟུལ་ཞུགས་སྤྱད། ། རྣམ་འཕྲུལ་དུ་མས་ཉེར་གནས་ཡི་རང་འདུད། ། 
དབང་དུས་དཀྱིལ་འཁོར་གཙོ་དང་དབྱེར་མེད་པས། ། ཟབ་མོའི་དོན་གསུངས་གནས་དང་མཁའ་ཀུན་ལ། ། འོད་དང་འོད་ཟེར་རོལ་མོའི་སྒྲ་བསྒྲགས་པས། ། བདག་ཡིད་ཏིང་འཛིན་སྒོ་མང་ཕྱེ་ལ་
འདུད༑ ། རྡོ་རྗེ་འཆང་དང་འཇམ་མགོན་དབྱེར་མེད་པའི། ། བླ་མ་མཆོག་དང་དམ་པ་ཁྱོད་ཉིད་ལ། ། ཁྱད་པར་འགའ་ཡང་བདག་གིས་ཡོད་མ་ཤེས། ། དེ་སླད་བྱང་ཆུབ་བར་དུ་བདག་སྐྱབས་མཆི། ། 

ཁྱོད་ཀྱི་ཡོན་ཏན་དཔག་ཡས་སངས་རྒྱས་དང་། ། བྱང་སེམས་ཆེན་པོ་རྣམས་དང་དབྱེར་མེད་ན། ། བདག་འདྲས་བསྐལ་པར་བརྗོད་པ་ག་ལ་ལངས། ། དེ་ལྟར་དེ་འདྲའི་སྐྱེས་ཆེན་ཁྱེད་ལ་འདུད། ། ཆུང་
ངུའི་དུས་ནས་ཁྱེད་ཀྱིས་ཐུགས་རྗེས་བསྐྱངས། ། རྨད་བྱུང་ཟབ་མོའི་ལམ་རྣམས་རྗེས་སུ་བསྟན། ། འདི་དང་ཕྱི་མ་ཕན་བདེའི་ས་ལ་བཀོད། ། ཚད་མེད་བཀའ་དྲིན་ཡང་ཡང་དྲན་པར་གྱུར། ། གཉེན་གྱི་
འབྲེལ་པས་ཁྱེད་ལ་དད་མིན་ཏེ། ། ངེས་པར་སངས་རྒྱས་ཡིན་པའི་ངེས་ཤེས་ཀྱིས། ། ཁྱེད་ལ་ཅུང་ཟད་བསྟོད་པ་འདི་བགྱིས་པའི། ། དགེ་བས་བླ་མའི་ཞབས་དྲུང་སྐྱེ་བར་ཤོག། ཀྱེ་མ་བླ་མ་བཞུགས་
པའི་ཞབས་དྲུང་དུ། ། ཆོས་ཀྱི་བཀའ་དྲིན་ནོད་པའི་སྐལ་བས་དབེན། ། སྐྱབས་མེད་བདག་ལ་ཐུགས་རྗེ་ཆེན་པོ་ཡིས། ། ཡང་དག་རྟོགས་པའི་བློ་གྲོས་བསྐྱེད་དུ་གསོལ། ། ཡང་སྨྲས་པ། ༈ ། ཚངས་
པར་སྤྱོད་པའི་དགེ་བསྙེན་ཚུལ་འཛིན་པ། ། བསོད་ནམས་དཔག་མེད་ལྡན་པའི་དབང་ཕྱུག་གིས། ། ཤེས་བྱ་མ་ལུས་གཟིགས་པའི་རྩེ་མོར་ཕྱིན། ། བློ་ཆེན་སྨྲ་བའི་དཔལ་ལ་མགོས་ཕྱག་འཚལ། ། གཡོ་
མེད་ཕྱག་རྒྱ་ཆེ་ལ་རོལ་པའི་ཐུགས། ། མདོ་རྒྱུད་མན་ངག་ཆར་རྒྱུན་མི་ཆད་གསུང་། ། འཛུམ་མཛེས་མདངས་གསལ་ལྡན་པའི་སྐུ་མངའ་བ། ། འགྲོ་བའི་སྐྱབས་གཅིག་བླ་མའི་ཞབས་ལ་འདུད། ། རྒྱ་

༄༅། ཆེན་ཆོས་ཀྱི་སྒོ་རྣམས་མཁྱེན་པའི་མཐུས། ། ཤེས་ལྡན་སློབ་མའི་སྒོ་གསུམ་ཚིམ་པར་མཛད། ། མཁས་པའི་མཁས་པས་རྩོད་པར་མི་བཟོད་ཀྱང་། ། དྲེགས་པའི་ཉེས་པ་
བྲལ་ལ་བདག་ཕྱག་འཚལ། ། དམ་པའི་གནས་སུ་ཆུ་ཕོ་ཁྱི་ལོ་ལ། ། སྐུ་བལྟམས་ཞིང་འདིར་དོན་མཛད་ཞེ་གཅིག་པ། ། ཆུ་ཕོ་སྟག་གི་སྨལ་པོའི་བཅུ་གཅིག་ཚེ། ། བདེ་བ་ཅན་དུ་གཤེགས་ལ་མགོས་
ཕྱག་འཚལ། ། འཇིག་རྟེན་ཀུན་གྱི་མིག་གཅིག་བླ་མ་ལ། ། ཅུང་ཟད་བསྟོད་འདི་དཔལ་ལྡན་ས་སྐྱ་རུ། ། དགེ་བསྙེན་གྲགས་པ་རྒྱལ་མཚན་བདག་གིས་བསྡེབས། ། དགེ་བས་འགྲོ་ཀུན་བྱང་ཆུབ་མྱུར་
ཐོབ་ཤོག། ཅེས་པ་སློབ་དཔོན་རིན་པོ་ཆེ་བསོད་ནམས་རྩེ་མོ་ལ་བསྟོད་པ་གོང་འོག་གཉིས་རྗེ་བཙུན་རིན་པོ་ཆེས་མཛད་པའོ། ། ་༈ ། རྗེ་བཙུན་རིན་པོ་ཆེ་གྲགས་པ་རྒྱལ་མཚན་ལ་བསྟོད་པ་ཡོན་ཏན་རྒྱ་མཚོམ། ། ༈ བདེ་གཤེགས་
བསྟན་པའི་གསུང་རབ་སེངྒེའི་སྒྲས། ། ལྟ་ངན་རི་དྭགས་མཐའ་དག་སྐྲག་པར་བྱེད། ། སངས་རྒྱས་དགོངས་པ་ཇི་བཞིན་ལེགས་བསྒྲུབ་པའི། ། མཚུངས་མེད་གྲགས་པ་རྒྱལ་མཚན་དེ་ལ་
འདུད། ༈ ། བླ་མ་དང་འཇམ་པའི་དབྱངས་ལ་ཕྱག་འཚལ་ལོ། ། སྲིད་པའི་འཁྲི་ཤིང་དྲྭ་བ་བྲལ་མཛད་ཅིང་། ། ཡོན་ཏན་རྒྱ་མཚོ་ཞིང་ལམ་མཆོག་སྒྲོག་པ། ། རྐང་གཉིས་དབང་པོ་ཉེ་བར་བརྙེས་པ་ཡི། ། གོ་

འཕང་དམ་པ་ཐོབ་པར་མཛད་པ་རྒྱལ། ། བློ་གྲོས་དཔག་ཡས་ཚིག་གི་གཏེར་མངའ་བ། ། འགྲོ་བའི་བླ་མའི་ཞབས་ལ་ཕྱག་འཚལ་ནས། ། ཆོས་རྗེ་དཔལ་ལྡན་ཆོས་ཀྱི་རྒྱ་མཚོ་ཡི། ། རྣམ་ཐར་མེ་ཏོག་
གུས་པས་བརྒྱུ་བར་བྱ། ། ཁྱོད་ནི་སྦྱངས་པའི་ཤེས་བྱ་ལ། ། རྣམ་པར་མཁས་པ་ལྟ་ཅི་སྨོས། ། ཡང་དག་ཚིག་འབྲུ་དོན་བཅས་གཞན། ། འཐད་བཅས་མཁྱེན་པ་ངོ་མཚར་ཆེ། ། གང་ཞིག་ཕུན་ཚོགས་
མི་ཟད་མངའ། ། དེ་ལ་འཇིག་རྟེན་སྤྱོད་མི་འཇུག། དེ་གཅིག་ཁོ་ནར་མ་ཟད་དེ། ། སྤྲོས་བྲལ་ཁྱོད་ལ་ཕྱག་འཚལ་ལོ། ། ཁྱོད་ཀྱིས་ཚིག་དོན་འདི་ལ་རྒྱུ། ། ཐ་དད་ཡོད་བཅས་གང་གསུངས་པ། ། དེ་ལ་
མཁས་པ་བྱེ་བས་ཀྱང་། ། ཆོས་དང་མཐུན་པར་བརྒལ་མི་ནུས། ། མནལ་ཚེ་ཆོས་རྣམས་གླེགས་བམ་གྱི། ། ཚུལ་གྱིས་ཁོང་དུ་ཆུད་གྱུར་པ། ། དེ་ཡི་མོད་ལ་ཆོས་ཀུན་གྱི། ། དེ་ཉིད་གཟིགས་པ་ཁྱོད་ལ་
འདུད༑ ། ཡེ་ཤེས་སེམས་དཔའི་མཚན་བརྗོད་ལ། ། ཡང་སྲིད་རྣམ་པ་བདུན་དག་ཏུ། ། ལེགས་པར་སྦྱངས་པས་སྐྱེ་བ་འདིར། ། རང་བྱུང་ཉིད་དུ་མངོན་རྟོགས་གྱུར། ། དེ་ལ་རྟོག་གེ་བདག་འདྲ་ཡི། ། 
བློ་ཡང་ཐེ་ཚོམ་མི་འཇུག་སྟེ། ། གཏན་ཚིགས་བཟང་པོ་དང་ལྡན་པ། ། དེ་བས་ཁྱོད་ལ་བསྟོད་ཕྱག་འཚལ། ། གང་ཞིག་རྟོག་གེ་ལ་སྦྱངས་ཤིང་། ། སྒྲ་ལ་རྣམ་པར་མཁས་པས་ཀྱང་། ། ཁྱོད་ཀྱི་གསུང་

༄༅། ལ་སྐྱོན་འདི་ཞེས། ། ཆོས་བཞིན་བརྒལ་དུ་མ་མཆིས་པས། ། དེ་ཉིད་ཕྱིར་ན་ཁྱོད་ཀྱི་ཐུགས། ། རྣམ་པར་དག་པ་ཁོ་བོས་འཚལ། ། མཁས་པ་རྣམས་ཀྱིས་རྣམ་ཀུན་ཏུ།།
བསྔགས་པ་ཁྱོད་ལ་ཕྱག་འཚལ་ལོ། ། གཏིང་དཔག་དཀའ་བའི་ཆོས་ལ་ཡང་། ། ཁྱོད་ཀྱིས་འདི་ལས་མི་འདའ་ཞེས། ། ངེས་པར་གསུངས་པ་དེ་ལས་གཞན། ། མདོ་སྡེ་རྣམས་ལས་དེ་བཞིན་
འབྱུང་། ། དེ་འདྲ་ཁོ་ན་ལེགས་གསུངས་པས། ། ཁྱོད་གསུང་ཐུབ་པ་ཁོ་ན་འདྲ། ། བསྐལ་པའི་དོན་ཡང་ལེགས་གཟིགས་པས། ། དབང་གྱུར་ཁྱོད་ལ་ཕྱག་འཚལ་ལོ། ། ཡི་གེས་འདུལ་ལ་ཡི་གེ་
དང་༑ ། རྩིས་པ་རྣམས་ལ་རྩིས་དང་ནི། ། འཚོ་བྱེད་རྣམས་ལ་འཚོ་བྱེད་གཞུང་། ། ཆོས་འདོད་རྣམས་ལ་ཆོས་ཀྱང་སྟོན། ། གང་གི་ཕན་དགོངས་ཐུགས་རྗེ་ཡིས། ། ཉེ་བར་ཕན་ལ་དེ་སྟོན་པ། ། སྟོན་
མཆོག་ཁྱོད་འདྲ་མ་མཐོང་སྟེ། ། ཀུན་མཁྱེན་ཁྱོད་ལ་ཕྱག་འཚལ་ལོ། ། ཁྱོད་ཀྱི་ལེགས་བཤད་སེང་གེའི་སྒྲ། ། ལྷ་དང་གྲུབ་པ་རིག་འཛིན་གཙོ། ། ལྟོ་འཕྱེའི་དབང་པོས་ཉེར་བསྟེན་ཅིང་། ། རྒྱལ་བ་
ཡིས་ཀྱང་མཐུན་པར་བསྔགས། ། དེ་སླད་ཁྱོད་ཀྱི་རྣམ་ཐར་ལ། ། དད་པས་འཇུག་པ་སྨོས་ཅི་འཚལ། ། འཁུམས་པ་དེ་ཡང་དགེ་སྤྱད་ན། ། ཀུན་ནས་དོན་ལྡན་ཁྱོད་ཕྱག་འཚལ། ། སྡོམ་བརྩོན་ཁྱོད་ནི་

ཐོས་པ་དང་། ། དོན་ཡོད་མཐོང་ན་ཉམས་གསུམ་འཕེལ། ། བསྟེན་ན་དགེ་ལེགས་རིན་ཆེན་གཏེར། ། སྩོལ་མཛད་གཅིག་པུར་གྱུར་པ་ལས། ། ཡོན་ཏན་མེད་ལ་སྒྲོ་བཏགས་ནས། ། སྐྱེ་བོ་ངན་རྣམས་
ཡོན་ཏན་སྒྲོགས། ། ཡོན་ཏན་ཅན་ཁྱོད་མཁས་རྣམས་ཀྱིས། ། ཡོན་ཏན་བསྒྲགས་པ་ཁྱོད་ལ་འདུད། ། མང་དུ་ཐོས་པས་བློ་གསལ་བ། ། གྲགས་ལྡན་སྡོམ་བརྩོན་མཁས་རྣམས་ཀྱི། ། བློ་གྲོས་མཐོང་
བས་ཁྱོད་ལ་སླར། ། དད་པའི་མེ་ཏོག་རྒྱས་པར་འགྱུར། ། ཇི་བཞིན་གཟིགས་པའི་ཐུགས་དག་པ། ། བློ་མཆོག་ཁྱོད་ལ་ཕྱག་འཚལ་ལོ། ། འགྲོ་རྣམས་ཐུགས་རྗེས་མི་གཏོང་བའི། ། བརྩེ་ཆེན་ཁྱོད་ལ་
སྐྱབས་སུ་མཆི། ། ཇི་ལྟར་འབད་ཀྱང་ཁྱོད་ཀྱི་དྲིན། ། ལོན་པར་གྱུར་སྙམ་མི་བགྱིད་དེ། ། གང་གིས་ཁྱོད་དྲིན་འདི་འདྲ་ཞེས། ། རྣམ་ཐར་བསམ་ན་མཆི་མ་དཀུ། ། བརྒལ་བར་འོས་མིན་ནོངས་མི་
མངའ༑ ། དྲི་མ་མེད་ལ་འཐད་པ་ཅན། ། རྣམ་པར་དག་ལ་མཚན་བཟང་བ། ། ཁྱོད་ལ་གང་གིས་ལན་ལོན་འགྱུར། ། འབྲེལ་བའི་སྒོ་ནས་མི་བསྟོད་དེ། ། བཀའ་དྲིན་སྒོ་ནས་ཅིས་མ་བསྟོད། ། གལ་ཏེ་
ཕྱོགས་སུ་ལྷུང་གྱུར་ན། ། བསྟོད་པར་གྱུར་ཀྱང་སྨད་པའི་གནས། ། དུ་བས་མེ་བཞིན་རྣམ་ཐར་ལས། ། ནང་གི་ཡོན་ཏན་ལེགས་བརྟགས་ཏེ། ། གྲགས་པ་རྒྱལ་མཚན་ལ་བསྟོད་པ། ། འདི་འདྲ་ཁོ་ནས་

༄༅།       །བསྟོད་ལགས་གྲང་། ། དད་པའི་སྒོ་ནས་རྟབ་ཚུལ་གྱིས། ། ཚིག་གི་སྡེབ་སྦྱོར་བཏང་སྙོམས་གྱུར། ། ཚིག་ལ་དགྱེས་པའི་མཁས་རྣམས་དང་། ། ཚིག་གི་མངའ་བདག་
བཟོད་པར་གསོལ། ། བདག་ཉིད་ཆེན་པོ་བློ་གྲོས་རྒྱ་མཚོ་ཡི། ། ཡོན་ཏན་མེ་ཏོག་གུས་པས་སྤེལ་བ་ལས། ། བསོད་ནམས་གྲུབ་པ་གང་ཡོད་དེ་ཡིས་བདག། སྲིད་གསུམ་བླ་མའི་གོ་འཕང་ཐོབ་པར་
ཤོག། དེ་ལྟར་བསྟོད་འདི་དཔལ་ལྡན་ཀུན་དགའ་ཡི། ། རྒྱལ་མཚན་གྱིས་སྤེལ་འདི་ལ་གང་དགྱེས་པ། ། བློ་གསལ་དེ་ལ་བླ་མའི་ཐུགས་རྗེ་ཡི། ། ཡེ་ཤེས་གཟིགས་པའི་བྱིན་རླབས་འཇུག་པར་
འགྱུར༑ ་༈ ། ཆོས་རྣམས་ཀུན་གྱི་དེ་ཉིད་གཟིགས། ། གསང་སྔགས་རྒྱ་མཚོའི་ཕ་རོལ་སོན། ། རྡོ་རྗེ་འཛིན་པ་ཀུན་གྱི་རྗེ། ། གྲགས་པ་རྒྱལ་མཚན་ལ་ཕྱག་འཚལ། ༈ ། རྒྱལ་བ་ཀུན་གྱི་ཐུགས་
ལས་འཁྲུངས་པའི་སྲས། ། གཞན་ལ་ཕན་དགོངས་འགྲོ་བའི་རྩ་ལག་མཆོག། རྗེ་བཙུན་གྲགས་རྒྱན་ཞབས་ལ་གསོལ་བ་འདེབས། ། རྟག་ཏུ་བདག་ལ་བྱིན་གྱིས་བརླབ་ཏུ་གསོལ། ། རྡོ་རྗེ་འཛིན་པའི་
སྐྱེ་བ་ལན་བདུན་དུ། ། བཞེས་པའི་མཐའ་མར་རྗེ་བཙུན་གྲགས་པའི་མཚན། ། གསེར་མདོག་ཅན་སོགས་འབྲས་བུ་མངོན་གྱུར་ནས། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། ། འཕགས་པ་

འཇམ་པའི་དབྱངས་ཀྱི་ཞབས་ཀྱི་ཟེའུ་འབྲུ་ལ་སྤྱི་བོས་རེག་པས་ཤེས་བྱའི་དཀྱིལ་འཁོར་ལ་མངའ་བརྙེས་ཤིང་། གདུང་བརྒྱུད་རྣམ་པར་དག་པའི་དགེ་བསྙེན་གྲགས་པ་རྒྱལ་མཚན་ལ་བསྟོད་པ་བརྡ་སྤྲོད་པ་ཀུན་དགའ་རྒྱལ་མཚན་གྱིས་སྦྱར་བ་འདི་རེ་
ཞིག་རྫོགས་སོ། ། ༈ ། ཆོས་རྗེ་ས་པཎ་ལ་བསྟོད་པ། ། ༈ ། ཤེས་བྱ་ཐམས་ཅད་གཟིགས་པའི་སྤྱན་ཡངས་ཤིང་། ། འགྲོ་ཀུན་དགེ་ལེགས་སྒྲུབ་པའི་ཐུགས་རྗེ་ཅན། ། བསམ་ཡས་ཕྲིན་ལས་མཛད་པའི་
སྟོབས་མངའ་བ། ། འཇམ་མགོན་བླ་མའི་ཞབས་ལ་མགོས་ཕྱག་འཚལ། ། ཆོས་རྗེ་ཉིད་ཀྱིས་མཛད་པའི་རིགས་གཏེར་རང་འགྲེལ་གྱི་མཆོད་བརྗོད་ལས་འབྱུང༌། ། ༈ ། ཨོཾ་སྭསྟི་སིདྡྷཾ། བླ་མ་དང་མགོན་པོ་འཇམ་པའི་
དབྱངས་ལ་གུས་པས་ཕྱག་འཚལ་ལོ། ། ༈ ། ཆོས་ཀྱི་རྒྱལ་པོ་འགྲོ་བ་དུ་མའི་མགོན། ། གདུལ་བྱའི་དོན་དུ་དཔལ་ལྡན་ས་སྐྱ་རུ། ། ཆུ་ཕོ་དགེ་བྱེད་དཔྱིད་ཟླ་ར་བ་ཡི། ། ཉི་ཤུ་དྲུག་ལ་བལྟམས་པ་ནས་བཟུང་
སྟེ༑ ། སྤྲུལ་པའི་གནས་སུ་ལྕགས་ཕག་སྨལ་པོ་ཡི། ། བཅུ་བཞིའི་ཐོ་རངས་ཞི་བར་གཤེགས་ཀྱི་བར། ། རབ་ཏུ་ངོ་མཚར་རྣམ་ཐར་དཔག་མེད་རྣམས། ། མདོར་བསྡུས་འཆད་ལ་གུས་པས་མཉན་པར་
གྱིས༑ ། བྱང་ཆུབ་སེམས་ཀྱི་ཀླུ་དབང་སྤྱི་བོའི་སྟེང་། ། ཡོན་ཏན་དཔག་མེད་རིན་ཆེན་རྒྱན་གྱིས་མཛེས། ། ཤེས་རབ་ཟག་མེད་ཡུམ་གྱི་རྒྱ་མཚོར་ཞུགས། ། དབང་འབྱོར་ཁྱོད་ལ་སྤྱི་བོས་ཕྱག་འཚལ་

༄༅། ལོ། ། བལྟམས་པའི་དུས་ན་འོད་ཀྱིས་འཇིག་རྟེན་ཁྱབ། ། ཡུམ་ལ་མ་གནོད་བདེ་བའི་རྣམ་པ་རྒྱས། ། མཁའ་འགྲོའི་དབང་པོ་དཔག་ཡས་མཁའ་ལ་འདུས། ། མི་མཆོག་
ཁྱོད་ལ་སྤྱི་བོས་ཕྱག་འཚལ་ལོ། ། ཆོས་ཀྱི་མ་མོ་མ་བསླབས་ཁོང་དུ་ཆུད། ། གཞོན་ནུའི་དུས་ནས་ཡོན་ཏན་ཐམས་ཅད་རྫོགས། ། མཁས་པ་དུ་མས་ཚོགས་ཀྱི་དབུས་སུ་བསྟོད། ། བློ་ལྡན་ཁྱོད་ལ་སྤྱི་
བོས་ཕྱག་འཚལ་ལོ། ། མི་ནས་མིར་གྱུར་སྐྱེ་བ་ཉི་ཤུ་ལྔར། ། འཇམ་པའི་དབྱངས་ཀྱིས་རྗེས་སུ་བཟུང་གྱུར་པས། ། བཟོ་དང་གསོ་བ་སྒྲ་ཚད་ནང་དོན་རིག། མཚུངས་བྲལ་ཁྱོད་ལ་སྤྱི་བོས་ཕྱག་འཚལ་
ལོ༑ ། སྲིད་པ་ཀུན་ཏུ་ལེགས་པར་སྦྱངས་པས་ན། ། རྨི་ལམ་ན་ཡང་ཆོས་ཀྱི་སྒོ་རྣམས་ཀུན། ། དགེ་བའི་བཤེས་ཀྱིས་དངོས་སུ་གདམས་པ་མཛད། ། རྣམ་དག་ཁྱོད་ལ་སྤྱི་བོས་ཕྱག་འཚལ་ལོ། ། ཟབ་
མོའི་ལམ་གྱིས་བྱིན་གྱིས་བརླབས་པའི་ཚེ། ། རྗེ་བཙུན་བླ་མ་འཇམ་པའི་དབྱངས་སུ་གཟིགས། ། སྐད་ཅིག་གཅིག་ལ་ཆོས་རྣམས་ཐུགས་སུ་ཆུད། ། ཐུགས་གྲོལ་ཁྱོད་ལ་སྤྱི་བོས་ཕྱག་འཚལ་ལོ། །
 ཐབས་ཀྱི་ལམ་གྱིས་འབྱུང་བཞི་རབ་ཏུ་སྦྱངས། ། ངག་གིས་བཟླས་པས་ཁྲོ་རྒྱལ་དངོས་སུ་གཟིགས། ། བླ་མའི་དྲིན་གྱིས་རྟོགས་པ་མཆོག་ཏུ་གྱུར། ། སྐྱོན་བྲལ་ཁྱོད་ལ་སྤྱི་བོས་ཕྱག་འཚལ་ལོ། ། རྟོག

གེ་ངན་པའི་རྒོལ་བ་ཐམས་ཅད་བཟློག། རློམས་པས་ཁེངས་པའི་རྟོག་གེ་ཟིལ་གྱིས་གནོན། ། མཁས་པའི་གྲགས་པས་ས་སྟེང་ཐམས་ཅད་ཁྱབ། ། འཇིགས་བྲལ་ཁྱོད་ལ་སྤྱི་བོས་ཕྱག་འཚལ་ལོ། ། 
ཡོངས་སུ་འཛིན་པའི་རྟོག་པ་ཀུན་ཏུ་སྤོང་། ། ཆོས་ཀྱི་སྦྱིན་པ་རྟག་ཏུ་ལྷུག་པར་གཏོང་། ། གཞན་གྱི་དོན་ལ་བསྙེལ་བ་མི་མངའ་བའི། ། བརྩེ་ལྡན་ཁྱོད་ལ་སྤྱི་བོས་ཕྱག་འཚལ་ལོ། ། གདུལ་བྱའི་དོན་དུ་
སྙུང་བའི་ཚུལ་བསྟན་ཚེ། ། འཇམ་པའི་དབྱངས་དང་བྱམས་མགོན་བློ་ལྡན་དང་། ། ཞི་བ་ལྷ་དང་འཕགས་པ་ཀླུ་སྒྲུབ་ཀྱིས། ། བསྙུང་གསོལ་ཁྱོད་ལ་སྤྱི་བོས་ཕྱག་འཚལ་ལོ། ། བསམ་པ་དག་པའི་
གདུལ་བྱ་འགའ་ཞིག་གིས། ། འཇམ་པའི་དབྱངས་སུ་མིག་གིས་མཐོང་གྱུར་ཅིང་། ། འཕགས་པའི་ཡུལ་ནའང་གཏམ་དུ་དེ་ལྟར་གྲགས། ། ལྷུན་གྲུབ་ཁྱོད་ལ་སྤྱི་བོས་ཕྱག་འཚལ་ལོ། ། ཤིང་མོ་སྦྲུལ་
གྱི་དབྱར་ཟླ་འབྲིང་པོ་དང་། ། ལྕགས་ཕོ་ཁྱི་ཡི་སྟོན་ཟླ་ཐ་ཆུང་ཚེ། ། ལྕགས་མོ་ཕག་ལ་གཞན་དོན་འགྲོ་ཞེས་གསུངས། ། དུས་མཁྱེན་ཁྱོད་ལ་སྤྱི་བོས་ཕྱག་འཚལ་ལོ། ། མིག་འཕྲུལ་ལྟ་བུའི་ཏིང་འཛིན་
ལ་གནས་ནས། ། བསྙུང་མི་མངའ་ཡང་གདུལ་བྱ་འགའ་ཞིག་གི། ། སྒྲིབ་པ་སྦྱང་ཕྱིར་བསྙུང་བའི་ཚུལ་བསྟན་པའི། ། བསམ་ཡས་ཁྱོད་ལ་སྤྱི་བོས་ཕྱག་འཚལ་ལོ། ། ལེ་ལོ་ཅན་རྣམས་བརྩོན་པ་བསྐྱེད་

༄༅། པ་དང་། ། སྐལ་དམན་རྣམས་ལ་དགེ་བ་སྤེལ་བའི་ཕྱིར། ། སྐུ་ཚེའི་འདུ་བྱེད་ཡང་ཡང་བྱིན་གྱིས་བརླབས། ། མངའ་བརྙེས་ཁྱོད་ལ་སྤྱི་བོས་ཕྱག་འཚལ་ལོ། ། གཞན་དོན་
གཤེགས་པ་ཐུགས་ལ་འཁྲུངས་པའི་ཚེ། ། སེམས་མེད་ས་ཡང་རྣམ་པ་དྲུག་ཏུ་གཡོས། ། བྱ་རྣམས་ཀུན་ཀྱང་ཅ་ཅོ་དུ་མ་སྒྲོགས། ། བྱམས་ཆེན་ཁྱོད་ལ་སྤྱི་བོས་ཕྱག་འཚལ་ལོ། ། དཀྱིལ་འཁོར་སྒྲུབ་
པའི་ཆོ་ག་མཛད་པའི་ཚེ། ། བླ་མ་རྣམས་དང་ཀྱེ་ཡི་རྡོ་རྗེ་ཡི། ། དཀྱིལ་འཁོར་ལྷ་རྣམས་མངོན་སུམ་གཟིགས་པར་གྱུར། ། དབང་ལྡན་ཁྱོད་ལ་སྤྱི་བོས་ཕྱག་འཚལ་ལོ། ། སྤྱན་རས་གཟིགས་ཀྱི་ཕྱག་
གིས་དབུ་ལ་བྱུགས། ། རྗེ་བཙུན་སྒྲོལ་མ་ནམ་མཁའི་མཐོངས་སུ་བྱོན། ། འཇམ་དབྱངས་མགོན་པོ་ཡང་དང་ཡང་དུ་གཟིགས། ། ཁྱུ་མཆོག་ཁྱོད་ལ་སྤྱི་བོས་ཕྱག་འཚལ་ལོ། ། སྒྲ་དབྱངས་མི་ཟད་
སྒྲོགས་པའི་རྒྱལ་པོ་དང་། ། ཀྱ་སེངྒེ་སློབ་མར་བཅས་པ་སོགས། ། སྤྲུལ་པའི་དཀྱིལ་འཁོར་དུ་མ་ཡང་ཡང་གཟིགས། ། མི་ཕུལ་ཁྱོད་ལ་སྤྱི་བོས་ཕྱག་འཚལ་ལོ། ། རྗེ་བཙུན་མཐུ་སྟོབས་ནག་པོའི་
ཞལ་སྔ་ནས། ། ཁྱོད་ནི་ཉི་མ་རྒྱལ་པོའི་བུར་གྱུར་ཚེ། ། དྲི་མ་མེད་དཔལ་སངས་རྒྱས་ཉིད་འགྱུར་ཞེས། ། ལུང་བསྟན་ཁྱོད་ལ་སྤྱི་བོས་ཕྱག་འཚལ་ལོ། ། གསང་བའི་གནས་ནི་ལྟ་བས་མི་མ

ཞིང་། ། དབུ་ཡི་གཙུག་ཏོར་མཆོག་ཏུ་གསལ་པོར་འཕགས། ། སྨིན་མཚམས་མཛོད་སྤུ་ཁ་བ་དུང་ལྟར་འཁྱིལ། ། མཚན་ལྡན་ཁྱོད་ལ་སྤྱི་བོས་ཕྱག་འཚལ་ལོ། ། རོལ་མོའི་སྒྲ་རྣམས་མཁའ་ལས་ཡང་
ཡང་གྲགས། ། འཇའ་འོད་རྣམ་པའི་གདུགས་དང་བ་དན་འཕྱར། ། ལྷ་རྣམས་ཤུགས་ཀྱིས་ས་ཡང་རབ་ཏུ་གཡོས། ། ཉེར་ཞི་ཁྱོད་ལ་སྤྱི་བོས་ཕྱག་འཚལ་ལོ། ། བྱམས་པའི་སྟོབས་ཀྱིས་སྐྱེ་བོ་དཔག་
མེད་འདུས། ། ལྷ་མིའི་མཆོད་པ་ཕུལ་དུ་བྱུང་བ་བརྙེས། ། སྐུ་གདུང་རིང་བསྲེལ་དད་ལྡན་རྟེན་དུ་བཞག། ཕན་དགོངས་ཁྱོད་ལ་སྤྱི་བོས་ཕྱག་འཚལ་ལོ། ། བླ་མ་ཆོས་ཀྱི་རྗེ་དཔལ་ལྡན་ས་སྐྱ་པཎྜི་ཏ་ཆེན་པོའི་རྣམ་
པར་ཐར་པ་མདོར་བསྡུས་ཏེ། རིགས་པར་སྨྲ་བ་ཡར་ཀླུངས་པ་ཡིས་སྦྱར། རྒྱས་པ་རྣམ་ཐར་གྱི་ཡི་གེ་ཆེན་མོར་བལྟ་བར་བྱའོ། ། ༈ སྐྱེ་བ་སྐྱེ་བ་རྣམས་སུ་ཡང་དང་ཡང་། ། མཁས་པ་མཁས་པའི་ཚོགས་ལ་སྔོན་སྦྱངས་
པས༑ ། ཚེ་འདིར་ལན་རེ་ཟུང་རེ་ཐོས་ཙམ་ན། ། གཞུང་ལུགས་ཀུན་ཤེས་ཀུན་དགའ་རྒྱལ་མཚན་དཔལ། ། བཟང་པོའི་ཞབས་ལ་སྤྱི་བོས་ཕྱག་འཚལ་ལོ། ། ༈ དེ་བཞིན་གཤེགས་པ་མི་འཁྲུགས་
རྒྱལ་པོའི་ཞིང་། ། ས་སྐྱ་པཎ་ཆེན་བྱང་ཆུབ་བརྙེས་པའི་གནས། ། མངོན་དགའི་ཞིང་དུ་བདག་ཅག་དཔོན་སློབ་རྣམས། ། ཚེ་འདི་འཕོས་མ་ཐག་ཏུ་སྐྱེ་བར་ཤོག། དེ་ནས་བདེ་བ་ཅན་སོགས་ས་སྐྱ་

༄༅། པའི། ། རྗེ་བཙུན་གོང་མ་བཞུགས་པ་དག་པའི་ཞིང་། ། མང་དུ་བགྲོད་ནས་སྤངས་རྟོགས་མྱུར་རྫོགས་ནས། ། སྤྲུལ་པའི་ས་སྐྱའི་བསྟན་པ་རྒྱས་བྱེད་ཤོག། ༈ ། འགྲོ་
མགོན་ཆོས་རྒྱལ་འཕགས་པ་ལ་བསྟོད་པ། ། ༈ ། ཨོཾ་སྭསྟི། སངས་རྒྱས་ཀུན་གྱི་ཐུགས་རྗེ་གཅིག་བསྡུས་པ། ། རྡོ་རྗེ་འཆང་ཆེན་དཔལ་ལྡན་འཇམ་པའི་དབྱངས། ། ཀུན་མཁྱེན་བསྟན་པའི་སྒྲོན་མེ་སྐྱེ་དགུའི་
མགོན༑ ། དཔལ་ལྡན་བླ་མའི་ཞབས་ལ་མགོས་ཕྱག་འཚལ། ། སྔོན་སྦྱངས་སྟོབས་ཀྱིས་བློ་གྲོས་མཚུངས་མེད་ཅིང་། ། མཁྱེན་བརྩེའི་རྒྱལ་མཚན་སྐྱེ་དགུ་ཀུན་གྱི་དཔལ། ། བཟང་པོའི་སྤྱོད་པ་མཛད་
པ་ཁྱོད་ཉིད་ལ། ། གུས་པས་བསྟོད་དོ་བདག་རྒྱུད་བྱིན་གྱིས་རློབས། ། དགེ་ཚོགས་ལྷུན་པོའི་སྤོ་ལ་བརྟན་བཞུགས་ཤིང་། ། དལ་འབྱོར་སྐུ་བརྗིད་བསླབ་གསུམ་རྒྱན་ཕྲེང་ཅན། ། བློ་གྲོས་སྤྱན་སྟོང་
རྟོགས་པའི་རྡོ་རྗེ་ཡིས། ། ལོག་རྟོག་ལྷ་མིན་དཔུང་རྣམས་འཇོམས་ལ་འདུད། ། མཁྱེན་པའི་སྤྲིན་ཚོགས་རྣམ་དཔྱོད་མཁའ་ལ་འཁྲིགས། ། སྤོབས་པའི་གློག་ཕྲེང་སྙན་པའི་འབྲུག་སྒྲ་ཅན། ། དྲི་མེད་
ལེགས་བཤད་བདུད་རྩིའི་ཆར་རྒྱུན་གྱིས། ། བློ་གྲོས་ལོ་ཏོག་རྒྱས་པར་མཛད་ལ་འདུད། ། ཆོས་ཁྲིམས་ཆབ་སྲིད་འཛིན་པ་སྐྱེ་དགུའི་མགོན། ། གདུལ་བྱ་བློ་གསལ་དཔའ་བོའི་བུ་སྟོང་དང་། ། དད་

སོགས་འཕགས་ནོར་རིན་ཆེན་བདུན་ལྡན་པའི། ། བདུད་ཀྱི་དཔུང་རྣམས་འཇོམས་པར་མཛད་ལ་འདུད། ། བློ་གྲོས་དཀྱིལ་འཁོར་དྲི་མེད་མདངས་མཛེས་ཤིང་། ། འཆད་རྩོད་རྩོམ་པའི་འོད་ཟེར་བྱེ་བས་
བརྒྱན༑ ། འགྲོ་བློའི་མུན་སེལ་གདུལ་བྱའི་དགེ་ཚོགས་ཀྱི། ། ཆུ་སྐྱེས་ཚལ་རྣམས་རྒྱས་པར་མཛད་ལ་འདུད། ། ཆོས་རྗེ་ཉི་མ་འདས་རྗེས་མཚུངས་མེད་ཅིང་། ། ལྷག་བསམ་དཀར་པོའི་ཆ་ཤས་ཡོངས་
རྫོགས་ལ། ། ལེགས་བཤད་གསུང་གི་བསིལ་ཟེར་སྟོང་འཕྲོ་བས། ། སྐྱེ་དགུའི་བློ་མིག་ལེགས་པར་སྦྱོང་ལ་འདུད། ། སྡེ་བདུན་གངས་རིའི་ཁྲོད་དུ་ལེགས་གནས་ཤིང་། ། རྣམ་དཔྱོད་སྟོབས་ཆེ་ལུང་
རིགས་མཆེ་སྡེར་ཅན། ། སྒྲ་དང་སྙན་དངགས་སྡེབ་སྦྱོར་ཚིག་གི་རྒྱན། ། རལ་པའི་ཚོགས་རབ་དུ་མས་མཛེས་ལ་འདུད། ། ཚད་མེད་ལུས་བརྗིད་བྱང་ཆུབ་སེམས་སྟོབས་ཆེ། ། བསྡུ་དངོས་གསེར་གྱི་
དྲྭ་བས་རབ་སྤྲས་པ། ། ཕ་རོལ་ཕྱིན་དྲུག་སྤྱོད་པའི་མཆེ་རྣོ་ཞིང་། ། ཉེས་སྤྱོད་འདམ་བུའི་ཚལ་རྣམས་འཇོམས་ལ་འདུད། ། རྒྱུད་སྡེ་རྒྱ་མཚོར་དམ་ཚིག་པད་སྡོང་གཏམས། ། བསྐྱེད་རྫོགས་འདབ་རྒྱས་
ཏིང་འཛིན་མདངས་གསལ་ཞིང་། ། གདམས་པའི་ཟེའུ་འབྲུར་ཕྲིན་ལས་དྲི་བསུང་ཅན། ། གདུལ་བྱའི་བུང་བས་ལེགས་པར་བསྟེན་ལ་འདུད། ། དེ་ལྟར་ལྷ་དབང་ཀླུ་རྒྱལ་འཁོར་ལོས་སྒྱུར། ། རྟ་བདུན་

༄༅། རི་བོང་ཅན་དང་རི་དྭགས་དགྲ། ། གླང་པོ་ཆུ་སྐྱེས་ཚལ་འདྲའི་བླ་མ་ལ། ། གུས་པས་ཐལ་སྦྱར་དད་པས་གསོལ་བ་འདེབས། ། བླ་ཆེན་ཆོས་ཀྱི་རྒྱལ་པོ་འཕགས་པ་ལ། ། 
ཤུགས་ཆེན་དད་པས་གསོལ་བ་བཏབ་པའི་མཐུས། ། རྒྱ་ཆེན་བདེ་བར་གཤེགས་པའི་གསུང་རབ་ལ། ། རླབས་ཆེན་བློ་གྲོས་དཀྱིལ་འཁོར་རྒྱས་པར་ཤོག། ཅེས་པ་འདི་ནི་འཕགས་པ་རིན་པོ་ཆེ་ལ་གཙང་ནགས་
ཕུག་པ་འཇམ་དབྱངས་ཤེས་རབ་འོད་ཟེར་གྱིས་བསྟོད་པའོ། ། ༈ ། སྐུ་བསྟོད་འཐོར་བུ་བ་རྣམས་ནི། སྭསྟི། གྲགས་ལྡན་ཀུན་ཏུ་བཟང་པོའི་རྣམ་པར་འཕྲུལ། ། རྩོད་པའི་དུས་འདིར་ཐམས་ཅད་མཁྱེན་པར་
གྲགས༑ ། འཛམ་གླིང་བསྟན་པའི་བདག་པོར་མངའ་གསོལ་བའི། ཆོས་རྒྱལ་འཕགས་པའི་ཞབས་ལ་གསོལ་བ་འདེབས། ། ཆོས་རྒྱལ་འཕགས་པའི་སྐུ་བསྟོད་བློ་ཀ་འདི་རྒྱལ་པོ་གོ་བེ་ལས་ཕུལ་བར་
གྲག༑ ༈ ། བསོད་ནམས་ཡེ་ཤེས་ཚོགས་གཉིས་རབ་རྫོགས་ཤིང་། ། རྒྱལ་མཚན་རྩེར་མཆོད་ནོར་བུ་རིན་ཆེན་ལྟར། ། དཔལ་གྱི་འབྱུང་གནས་དགོས་འདོད་ཀུན་གྱི་གཏེར། ། བཟང་པོའི་ཞབས་པད་
དྲི་མ་མེད་ལ་འདུད། ། དཔལ་ལྡན་བླ་མ་དམ་པ་ལ་བསྟོད་པ་བློ་ཀ་འདི་རྒྱལ་སྲས་ཐོགས་མེད་པས་མཛད། ། ༈ ། གཡག་སྟོན་སངས་རྒྱས་དཔལ་ལ་བསྟོད་པ། ༈ ། སངས་རྒྱས་བསྟན་པའི་གངས་རི་ལ་གནས་ཤིང་། ། 

ལུང་རིགས་སེངྒེ་ང་རོ་རབ་བསྒྲགས་པས། ། རྒོལ་བ་གླང་པོའི་ཀླད་པ་འགེམས་མཛད་པ། ། ཐམས་ཅད་མཁྱེན་པ་སངས་རྒྱས་དཔལ་ལ་འདུད། ། ༈ ། མདོ་རྒྱུད་ཀུན་གྱི་རྒྱ་མཚོ་ལས་བྱུང་
བའི༑ ། གསུང་ངག་ཡིད་བཞིན་ནོར་བུའི་དགའ་སྟོན་འགྱེད། ། ཕན་བདེའི་དཔལ་འབྱོར་བཟང་པོ་སྩོལ་མཛད་པ། ། དཔལ་ལྡན་བླ་མའི་ཞབས་ལ་ཕྱག་འཚལ་ལོ། ། ངོར་ཆེན་རྡོ་རྗེ་འཆང་ལ་བསྟོད་པ་མུས་ཆེན་
གྱིས་མཛད་པར་གྲག། ༈ ། རོང་སྟོན་ཤཱཀྱ་རྒྱལ་མཚན་ལ་བསྟོད་པ། ༈ ། མང་དུ་ཐོས་པའི་ནགས་ཀྱི་ཚལ་གནས་ཤིང་། ། སྡེ་བདུན་རལ་ཚོགས་རྣམ་པར་གཡོ་བ་ཅན། ། སྒྲུབ་དང་སུན་འབྱིན་རིགས་པའི་
སྟོབས་རྒྱས་པ། ། སྨྲ་བའི་སེང་གེ་རོང་སྟོན་ཞབས་ལ་འདུད། ། ། རྗེ་རྡོ་རྗེ་འཆང་ཀུན་དགའ་བཟང་པོ་ལ་བསྟོད་པ་དང་པོ། ༈ ། སྭསྟི། རབ་དཀར་དགེ་བའི་མཚོ་ལས་ལེགས་འཁྲུངས་ཤིང་
། ལེགས་པར་སྦྱངས་པའི་བློ་གྲོས་ཆ་ཤས་རྫོགས། ། ཕྲིན་ལས་འོད་དཀར་ཕྱོགས་བཅུར་འགྱེད་མཛད་པ། ། དཔལ་ལྡན་བླ་མའི་ཞབས་ལ་ཕྱག་འཚལ་ལོ། ། རྒྱལ་བ་ཀུན་གྱི་ལེགས་བཤད་སྙིང་པོའི་
དོན། ། རབ་དགའི་ཏིང་འཛིན་སྟོབས་ཀྱིས་ཡོངས་སུ་རྟོགས། ། ཕྲིན་ལས་བཟང་པོས་འགྲོ་བ་རྗེས་འཛིན་པ། ། དཔལ་ལྡན་བླ་མའི་ཞབས་ལ་ཕྱག་འཚལ་ལོ། ། རིམ་གཉིས་ཟབ་མོའི་ཏིང་འཛིན་བརྟན་

༄༅། ། པ་ཐོབ། ། དབང་བཞིའི་ཆུ་བོས་མཐའ་ཡས་གདུལ་བྱ་ཡི། ། ལུས་ངག་ཡིད་ཀྱི་དྲི་མ་སྦྱོང་མཛད་པ། ། དཔལ་ལྡན་བླ་མའི་ཞབས་ལ་ཕྱག་འཚལ་ལོ། ། དམ་པ་ཉེར་བསྟེན་
ལེགས་བཤད་བདུད་རྩི་ཡིས། ། ཟབ་མོའི་དོན་ལ་མི་འཇིགས་སྤོབས་པ་ཐོབ། ། ནང་རིག་སྡེ་སྣོད་རྟོགས་པ་ཕུལ་དུ་བྱུང་། ། དཔལ་ལྡན་བླ་མའི་ཞབས་ལ་ཕྱག་འཚལ་ལོ། ། པདྨོའི་མཚོ་ལ་འོད་སྟོང་
བདག་པོ་བཞིན། ། གདུལ་བྱའི་བློ་གྲོས་ཀུན་ནས་རྒྱས་པར་མཛད། ། མི་ཤེས་མུན་པ་རིང་དུ་སྤོང་བ་པོ། ། དཔལ་ལྡན་བླ་མའི་ཞབས་ལ་ཕྱག་འཚལ་ལོ། ། བརྩེ་བའི་ཁུར་ལྡན་མཐའ་ཡས་འགྲོ་བའི་
དོན། ། གཡེལ་བ་མེད་པར་ཡོངས་སུ་སྒྲུབ་པར་མཛད། ། སྤྱན་རས་གཟིགས་དབང་མངོན་སུམ་སྣང་བ་བཞིན། ། དཔལ་ལྡན་བླ་མའི་ཞབས་ལ་ཕྱག་འཚལ་ལོ། ། དྲི་མེད་ཚུལ་ཁྲིམས་བརྟན་པ་ཡངས་
པའི་ཁྱོན། ། བྱང་ཆུབ་སེམས་ཀྱི་ལྗོན་པ་རབ་རྒྱས་ཏེ། ། སྙིང་རྗེའི་མེ་ཏོག་དཀར་པོ་ཡོངས་སུ་འཛིན། ། དཔལ་ལྡན་བླ་མའི་ཞབས་ལ་ཕྱག་འཚལ་ལོ། ། སྐུ་ཡི་ཆུ་འཛིན་དཀར་པོ་ལྷུན་སྟུག་ཅིང་། ། 
སྨད་བྱུང་སྤོབས་པའི་གློག་ཕྲེང་རྣམ་པར་གཡོ། ། མི་ཤེས་གདུང་བ་ཡོངས་སུ་སྐྱོབ་པར་མཛད། ། དཔལ་ལྡན་བླ་མའི་ཞབས་ལ་ཕྱག་འཚལ་ལོ། ། དྲེགས་ལྡན་གཞན་གྱིས་རྟོགས་པར་དཀའ་བའི་

དོན༑ ། རབ་ཏུ་ཞིབ་པའི་བློ་ཡིས་ལེགས་རྟོགས་ནས། ། ཕས་ཀྱི་རྒོལ་བ་ཟིལ་གྱིས་གནོན་པ་པོ། ། དཔལ་ལྡན་བླ་མའི་ཞབས་ལ་ཕྱག་འཚལ་ལོ། ། དཔལ་ལྡན་བླ་མའི་ཡོན་ཏན་ཆུ་གཏེར་ལས། ། ཆ་
ཤས་ཙམ་ཞིག་བླངས་ནས་རབ་བརྗོད་པའི། ། དགེ་ཚོགས་གྲུབ་པ་གང་དེས་འགྲོ་བ་ཀུན། ། དཔལ་ལྡན་བླ་མས་རྗེས་སུ་འཛིན་གྱུར་ཅིག། ཅེས་སྙིགས་དུས་ཀྱི་རྡོ་རྗེ་འཆང་གཉིས་པ་ས་བཟང་པ་ཀུན་དགའ་བཟང་པོ་
ལ་གསོལ་བ་བཏབ་པ་འདི་ནི་དགེ་བཤེས་པདྨ་གྲགས་ཀྱིས་བསྐུལ་བའི་ངོར་རོང་སྟོན་ཤེས་བྱ་ཀུན་རིག་གིས་ས་ཕོ་རྟའི་ལོ་ཟླ་བ་བཅུ་པའི་ཉ་གང་བའི་ཉིན་ཆོས་གྲྭ་ཆེན་པོ་དཔལ་ནཱ་ལེནྡྲར་སྦྱར་བའི་ཡི་གེ་པ་ནི་རྒྱལ་བ་སེང་གེས་བགྱིས་
སོ། ། ༈ ། རྗེ་རྡོ་རྗེ་འཆང་ལ་བསྟོད་པ་གཉིས་པ། ༈ ། ཤེས་བྱ་ཀུན་ལ་ལེགས་སྦྱངས་མཐར་ཕྱིན་པས། ། མཁས་རྣམས་དགའ་བའི་འཆད་རྩོད་རྩོམ་པ་ཅན། ། བསྟན་པའི་ཁུར་ཆེན་རིང་དུ་ཁྱེར་བ་
པོ༑ །ཕྱོགས་ལས་རྣམ་རྒྱལ་བཟང་པོའི་ཞབས་ལ་འདུད། ། རྗེ་རྡོ་རྗེ་འཆང་ལ་བསྟོད་པ་བློ་ཀ་རྗེ་འདི་ཉིད་ཀྱི་རྣམ་ཐར་མུས་ཆེན་གྱིས་མཛད་པའི་མཆོད་བརྗོད་ལས་འབྱུང་། ༈ ། སྡེ་སྣོད་གསུམ་གྱི་ཆུ་ཀླུང་ཀུན་འདུའི་
མཚོ༑ ། རྒྱུད་སྡེ་བཞི་ཡི་འདབ་རྒྱས་དགའ་བའི་ཚལ། ། ལུང་རྟོགས་བཅུད་གཏམས་བུམ་པ་བཟང་པོ་སྟེ། ། དགོས་འདོད་ཀུན་འབྱུང་ནོར་བུ་དེ་ལ་འདུད། ། རྣམ་དཀར་ཚོགས་གཉིས་རིན་ཆེན་ལས་

༄༅། ། རྣམ་དག་དཔག་ཡས་ཡོན་ཏན་ཆུ་བོས་བསྐོར། ། རྣམ་མང་བཤེས་གཉེན་གསེར་རིའི་དབུས་ན་བརྗིད། ། རྣམ་མཁྱེན་སྐུ་བཞིའི་ལྷུན་པོ་དེ་ལ་འདུད། 
ལེགས་བཤད་འོད་ཀྱིས་གསུང་རབ་པད་ཚལ་འབྱེད། ། ལེགས་སྨྲའི་ཚ་ཟེར་ཕས་རྒོལ་ཀུནྡའི་དགྲ། ། ལེགས་བཀོད་དཀྱིལ་འཁོར་གདུལ་བྱའི་མཁའ་ལ་འཆར། ། ལེགས་གསུང་བསྟན་པའི་ཉི་མ་དེ་
ལ་འདུད། ། རབ་འབྱམས་ཤེས་བྱའི་མཁའ་ལ་ཐོགས་མེད་ཅིང་། ། རབ་ཏུ་བརྩེ་བའི་འོད་ཟེར་འབུམ་ཕྲག་ཅན། ། རབ་གཏུམ་བདུད་སྡེའི་མུན་པ་འཇོམས་མཛད་པ། ། རབ་དཀར་ཐུགས་རྗེའི་ཟླ་བ་དེ་
ལ་འདུད། ། ཇི་བཞིན་སྨྲ་ལ་གཞན་དྲིང་མི་འཇོག་ཅིང་། ། ཇི་སྙེད་ཚུལ་ཁྲིམས་མིག་འབྲས་བཞིན་དུ་བསྲུང་། ། ཇི་ཙམ་གནོད་ལ་ལན་དུ་ཕན་འདོགས་པ། ། ཇི་ལྟར་འདོད་པའི་དོན་བསྒྲུབ་དེ་ལ་
འདུད༑ ། གང་ཡང་ཕ་མཐའ་མེད་པའི་འགྲོ་བ་ལ། ། གང་དང་འཚམས་པའི་ཟབ་རྒྱས་དམ་པའི་ཆོས། ། གང་ཞིག་འཁོར་བའི་རྒྱ་མཚོ་གནས་ཀྱི་བར། ། གང་གི་ལྷུན་གྲུབ་སྟོན་པ་དེ་ལ་འདུད། ། སྒོ་
གསུམ་དྭང་བས་ཀུན་ཏུ་ཕྱག་འཚལ་ཞིང་། ། དངོས་འབྱོར་ཡིད་ཀྱི་ཀུན་བཟང་མཆོད་པས་མཆོད། ། རང་བཞིན་བཅས་པའི་ཉེས་ཀུན་སོ་སོར་བཤགས། ། སྐྱེ་འཕགས་དགེ་བ་ཀུན་ལ་རྗེས་ཡི་རང་། 

རིགས་གསུམ་འགྲོ་བས་བྱང་ཆུབ་ཐོབ་བྱའི་ཕྱིར། ། ཐེག་གསུམ་ཆོས་ཀྱི་འཁོར་ལོ་བསྐོར་བ་དང་། ། སྲིད་གསུམ་སེམས་ཅན་མགོན་དུ་རྟག་བཞུགས་འཚལ། ། དུས་གསུམ་དགེ་བ་བྱང་ཆུབ་ཆེན་པོར་
བསྔོ༑ ། ཉོན་མོངས་འཕེལ་བའི་གནས་དང་གྲོགས་སྤངས་ནས། ། དབེན་ཞིང་ཉམས་དགའ་རྒྱལ་བས་བསྔགས་པའི་གནས། ། མེ་ཏོག་འབྲས་བུས་བརྒྱན་པའི་སྨན་ལྗོངས་སུ། ། དམ་ཆོས་ཚུལ་བཞིན་
སྒྲུབ་པར་བྱིན་གྱིས་རློབས། ། ལན་གཅིག་ཙམ་ཡང་རྙེད་དཀའི་དལ་འབྱོར་འདི། ། སྐད་ཅིག་མི་རྟག་འཆི་བ་དྲན་བྱས་ནས། ། ཐང་ཅིག་ཡུད་ཙམ་དལ་བར་མི་འདུག་པར། ། རྩེ་གཅིག་དགེ་ལ་བརྩོན་
པར་བྱིན་གྱིས་རློབས། ། ལས་འབྲས་སོ་སོར་ངེས་པར་ཤེས་བྱས་ནས། ། དགེ་སྡིག་བླང་དོར་ཚུལ་བཞིན་བྱེད་པ་དང་། ། སྡུག་བསྔལ་རང་བཞིན་སྲིད་པའི་ཕུན་ཚོགས་ལ། ། ངེས་འབྱུང་གཏིང་ནས་
སྐྱེ་བར་བྱིན་གྱིས་རློབས། ། མཐའ་མེད་འཁོར་བའི་རྒྱ་མཚོ་ཆེན་པོ་རུ། ། བཟོད་མེད་སྡུག་བསྔལ་ཆུ་སྲིན་གྱིས་གཟིར་བའི། ། མགོན་མེད་སྙིགས་མའི་འགྲོ་བ་འདི་རྣམས་ལ། ། ཚད་མེད་སྙིང་རྗེ་སྐྱེ་
བར་བྱིན་གྱིས་རློབས། ། ཐོག་མེད་དུས་ཀྱི་དྲིན་ཆེན་མ་རྣམས་ཀྱི། ། དཔག་མེད་ལས་ཉོན་སྡུག་བསྔལ་བདག་སྨིན་ཅིང་། ། ལྟོས་མེད་བདག་ལུས་བདེ་དགེ་ཀུན་གཏོང་བའི། ། བླ་མེད་ལྷག་བས

༄༅། འབྱོངས་པར་བྱིན་གྱིས་རློབས། ། དྲི་མེད་ཡིད་ཆེས་ལུང་དང་རིགས་པ་ཡི། ། གྲངས་མེད་གཞུང་ལ་ཐོས་པས་མི་ངོམས་ཤིང་། ། ཐོགས་མེད་བསམ་པས་སྒྲོ་འདོགས་
ལེགས་ཆོད་ནས། ། གཡོ་མེད་གནས་ལུགས་བསྒོམ་པར་བྱིན་གྱིས་རློབས། ། དམ་ཚིག་སྟོབས་རྒྱས་ལྟ་བའི་མིག་ཡངས་ཤིང་། ། རིམ་གཉིས་གཤོག་ཡངས་དཀར་པོ་རྒྱས་གྱུར་ཏེ། ། ཤེས་བྱའི་
མཁའ་ལ་ཐོགས་མེད་འགྲོ་བ་ཡི། ། ཀུན་མཁྱེན་མཁའ་འགྲོའི་དབང་པོར་བྱིན་གྱིས་རློབས། ། ཞེས་པ་འདི་ནི་སྙིགས་དུས་ཀྱི་རྡོ་རྗེ་འཆང་ཆེན་པོ་ཨཱ་ནནྡ་བྷ་དྲ་ལ་ཕྱོགས་ཀྱི་བྱ་བྲལ་བ་དཀོན་མཆོག་རྒྱལ་མཚན་གྱིས་གུས་པའི་སྒོ་
ནས་འདོད་པའི་དོན་ལ་གསོལ་བ་བཏབ་པའོ། ། ༈ ། རྗེ་རྡོ་རྗེ་འཆང་ལ་བསྟོད་པ་གསུམ་པ་ནི། སྭསྟི། མཁྱེན་རབ་ཀྱི་དབང་ཕྱུག་ཀུན་དགའ་བཟང་པོ་ལ་ལམ་འབྲས་བུ་དང་བཅས་པའི་མན་ངག་གི་སྒོ་ནས་གསོལ་བ་འདེབས་པ་དད་པའི་རྦ་
རླབས་ཞེས་བྱ་བ། བླ་མ་དང་ལྷག་པའི་ལྷ་ལ་གུས་པས་ཕྱག་འཚལ་ལོ། ། ཚོགས་གཉིས་ཡོངས་རྫོགས་ཐེག་གསུམ་ལམ་སྟོན། ། ཚོགས་མཆོག་འདུས་པ་ཀུན་གྱི་གཙོ་བོ། ། སྐྱབས་གསུམ་ངོ་བོ་དཔལ་ལྡན་བླ་
མར༑ ། གསོལ་བ་འདེབས་སོ་བྱིན་གྱིས་རློབས་ཤིག། མཁས་གྲུབ་ཀུན་གྱི་གཙུག་རྒྱན་དམ་པ། ། རྣམ་དག་ཁྲིམས་ཀྱིས་སྒོ་གསུམ་བསྡམས་ནས། ། འགྲོ་ལ་བུ་གཅིག་ལྟ་བུར་བརྩེ་བར། ། གསོལ་

བ་འདེབས་སོ་བྱིན་གྱིས་རློབས་ཤིག། འཆད་ན་ལེགས་བཤད་སྒྲོགས་པའི་རྔ་ཆེན། རྩོད་ན་ཕས་རྒོལ་འཇོམས་པའི་གནམ་ལྕགས། ། རྩོམ་ན་ཐུབ་བསྟན་གས་ལ་བའི་ཉིན་བྱེད། ། གསོལ་བ་འདེབས་
སོ་བྱིན་གྱིས་རློབས་ཤིག། ཐོས་པ་རྒྱ་མཚོའི་དབུས་སུ་གནས་བཅས། ། བསམ་བྱུང་རིགས་པའི་གདེངས་ཀ་དང་ལྡན། ། ཆོས་དབྱིངས་མཚོ་ལ་གཡོ་བ་མེད་པར། ། གསོལ་བ་འདེབས་སོ་བྱིན་གྱིས་
རློབས་ཤིག། མདོ་རྒྱུད་ཀུན་གྱི་གླེགས་བམ་གཅིག་གྱུར། ། ཟབ་དོན་མན་ངག་ཀུན་གྱི་རྒྱ་མཚོ། ། ཁྱད་པར་གསུང་ངག་རིན་ཆེན་གཏེར་མཛོད། ། གསོལ་བ་འདེབས་སོ་བྱིན་གྱིས་རློབས་ཤིག། ཆུང་
འབྲིང་ལམ་དང་སེམས་གཉིས་ལེགས་གོམས། ། རྣམ་དག་དབང་བཞིས་སྒོ་གསུམ་སྦྱངས་ནས། ། སྣང་བ་ལྷག་པའི་ལྷ་རུ་ཤར་བར། ། གསོལ་བ་འདེབས་སོ་བྱིན་གྱིས་རློབས་ཤིག། རོ་རྐྱང་རླུང་
གཉིས་དབུ་མར་ཞུགས་ནས། གཏུམ་མོའི་དྲོད་ཀྱིས་ཧཾ་ཡིག་ཞུ་བས། ། འབར་འཛག་བདེ་དྲོད་དཔལ་ལ་རོལ་པར། ། གསོལ་བ་འདེབས་སོ་བྱིན་གྱིས་རློབས་ཤིག། ཤེས་རབ་སྒྱུ་མའི་གཟུགས་ཀྱིས་
འཁྱུད་ནས། ། ཀུནྡ་བྱང་སེམས་དབབ་བཟློག་གོམས་པས། ། དགའ་བཞིའི་ཡེ་ཤེས་ཉམས་སུ་མྱོང་བར། ། གསོལ་བ་འདེབས་སོ་བྱིན་གྱིས་རློབས་ཤིག། རྦ་རླབས་གསུམ་གྱིས་འགྲོས་བཞི་ཐིམ་

༄༅། ནས། ། བདེ་སྟོང་ཟུང་འཇུག་མངོན་དུ་གྱུར་ཏེ། ། ཡན་ལག་བདུན་ལྡན་གོ་འཕང་བརྙེས་པར། ། གསོལ་བ་འདེབས་སོ་བྱིན་གྱིས་རློབས་ཤིག། གང་སྐུ་མཐོང་ན་ལྟ་བས་
མི་ངོམས། ། གང་གི་གསུང་དབྱངས་དྲུག་ཅུའི་དབྱངས་ལྡན། ། གང་ཐུགས་ཟག་མེད་བདེ་ལ་རོལ་པར། ། གསོལ་བ་འདེབས་སོ་བྱིན་གྱིས་རློབས་ཤིག། སྟོབས་སོགས་ཡོན་ཏན་ཀུན་ལ་དབང་
འབྱོར༑ ། རིགས་གསུམ་གདུལ་བྱའི་ཚོགས་ཀྱི་དབུས་ན། ། རིམ་གསུམ་ཆོས་ཀྱི་འཁོར་ལོ་བསྐོར་མཛད། ། གསོལ་བ་འདེབས་སོ་བྱིན་གྱིས་རློབས་ཤིག། ཀུན་ཀྱང་ཚུལ་འདིའི་རྗེས་སུ་འཇུག་
པར༑ ། དཔལ་ལྡན་བླ་མས་བྱིན་གྱིས་རློབས་ཤིག། རྙེད་དཀའི་དལ་འབྱོར་དོན་ཡོད་བྱེད་པར། ། དཔལ་ལྡན་བླ་མས་བྱིན་གྱིས་རློབས་ཤིག། ལས་འབྲས་བླང་དོར་ཚུལ་བཞིན་བྱེད་པར། ། དཔལ་
ལྡན་བླ་མས་བྱིན་གྱིས་རློབས་ཤིག། ཁམས་གསུམ་སྡུག་བསྔལ་མཐའ་དག་རིག་པར། ། དཔལ་ལྡན་བླ་མས་བྱིན་གྱིས་རློབས་ཤིག། རིག་ནས་བྱང་ཆུབ་སེམས་གཉིས་འབྱོངས་པར། ། དཔལ་ལྡན་
བླ་མས་བྱིན་གྱིས་རློབས་ཤིག། དེ་ལ་བརྟེན་ནས་མྱུར་ལམ་འཚོལ་བར། ། དཔལ་ལྡན་བླ་མས་བྱིན་གྱིས་རློབས་ཤིག། རྣམ་དག་དབང་གིས་སྒོ་གསུམ་སྨིན་པར། ། དཔལ་ལྡན་བླ་མས་བྱིན་གྱིས་

རློབས་ཤིག། དབང་བཞིའི་ལམ་གྱིས་རང་རྒྱུད་གྲོལ་བར། ། དཔལ་ལྡན་བླ་མས་བྱིན་གྱིས་རློབས་ཤིག། རྣམ་གྲོལ་སྐུ་བཞིའི་གོ་འཕང་འཐོབ་པར། ། དཔལ་ལྡན་བླ་མས་བྱིན་གྱིས་རློབས་ཤིག། 
ཐོབ་ནས་འགྲོ་ཀུན་སྨིན་གྲོལ་བྱེད་པར། ། དཔལ་ལྡན་བླ་མའི་བྱིན་གྱིས་རློབས་ཤིག། འདི་སྦྱར་དགེ་བ་གངྒཱའི་རྒྱུན་དེས། ། ཀུན་མཁྱེན་རིགས་ལྡན་ཤེས་ལྡན་ཀུན་ལ། ། དགའ་བཞིའི་ཆུ་རྒྱུན་རབ་ཏུ་
སྤྲོས་ཏེ། ། བཟང་པོའི་ལོ་ཏོག་རྒྱ་ཆེར་སྤེལ་ནས། ། པོ་ཏཱ་ལ་སོགས་མཚོ་ཆེན་འཇུག་པར། ། དཔལ་ལྡན་བླ་མས་བྱིན་གྱིས་རློབས་ཤིག། མཁྱེན་རབ་ཀྱི་དབང་ཕྱུག་ཀུན་དགའ་བཟང་པོ་ལ་ལམ་འབྲས་བུ་དང་བཅས་
པའི་མན་ངག་གི་སྒོ་ནས་གསོལ་བ་འདེབས་པ་དད་པའི་རྦ་རླབས་ཞེས་བྱ་བ་འདི་ནི། རྗེ་དེ་ཉིད་ཀྱི་ཞབས་རྡུལ་གུས་པས་ལེན་པ་ཤེས་རབ་རྒྱ་མཚོས་བླ་མའི་ཡོན་ཏན་རྗེས་སུ་དྲན་ནས་ཐུབ་བསྟན་དར་རྒྱས་གླིང་གི་གཙུག་ལག་ཁང་དུ་སྦྱར་བ་དགེ་
ལེགས་འཕེལ། །་༈ ། ཀུན་མཁྱེན་བསོད་ནམས་སེང་གེ་ལ་བསྟོད་པ་ནི། ༈ ། རྒྱུ་ཆེན་བསོད་ནམས་ལུས་སྟོབས་རབ་རྒྱས་ཤིང་། ། བདེ་གཤེགས་གསུང་རབ་སེང་གེའི་ང་རོ་ཡིས། ། ལོག་སྨྲ་རི་དྭགས་
མཐའ་དག་སྐྲག་མཛད་པ། ། ཐུབ་བསྟན་གངས་རི་སྐྱོང་བ་དེ་ལ་འདུད། ། བསོད་ནམས་ཡེ་ཤེས་ནགས་ན་རྣམ་རོལ་ཞིང་། ། བདེ་གཤེགས་གསུང་རབ་རལ་པའི་ཁུར་གྱིས་བརྗིད། ། དངོས་སྟོབས་

༄༅། རིགས་པའི་གད་རྒྱངས་མཆེ་བ་ཅན། ། འཇིགས་མེད་སྨྲ་བའི་སེང་གེ་ལ་ཕྱག་འཚལ། ། མཁྱེན་པའི་དཀྱིལ་འཁོར་ལེགས་བཤད་གཟི་འབར་བ། ། ལྷག་བསམ་ཤར་རིའི་
ཕྲག་པ་ལ་འཛེགས་ཏེ། ། རྒྱལ་བའི་རིང་ལུགས་མ་ལུས་གསལ་མཛད་པ། ། མཚུངས་མེད་བསྟན་པའི་ཉི་མ་ལ་ཕྱག་འཚལ། ། རྣམ་དག་རིགས་པས་ལོག་སྨྲ་ཚར་གཅོད་ཅིང་། ། གཞུང་བརྒྱ་འཆད་
པས་སྐལ་ལྡན་རྗེས་སུ་འཛིན། ། སྡེབ་ལེགས་བརྩམས་པས་མཁས་པ་མགུ་བ་སྐྱེད། ། སྨྲ་བ་ཀུན་གྱི་གཙུག་རྒྱན་ལ་ཕྱག་འཚལ། ། ཆོས་མངོན་རྒྱ་མཚོའི་མཐར་སོན་མཁས་པའི་རྗེ། ། ལེགས་གསུང
འདུལ་བ་ལྷུར་ལེན་བཙུན་པའི་མཆོག། ཟབ་མོའི་མདོ་སྡེའི་དོན་གཟིགས་བཟང་པོའི་ཕུལ། ། མ་ཕམ་ཆོསཀྱི་སྤྱན་ལྡན་ལ་ཕྱག་འཚལ། ། གྲུབ་པ་མཆོག་གི་རིང་ལུགས་གཟིངས་ཆེན་གྱིས། ། མཐའ་
ཡས་རྒྱུད་སྡེ་རྒྱ་མཚོའི་ཕ་རོལ་སོན། ། རིམ་གཉིས་ནོར་བུའི་གླིང་ལ་དབང་འབྱོར་བའི། ། རིག་པ་འཛིན་པའི་དེད་དཔོན་ལ་ཕྱག་འཚལ། ། ལུས་ཀྱི་གདུང་བས་གྲོལ་བར་ལྟ་བ་དང་། ། ཚིག་ལ་ལྷུར་
ལེན་བྲམ་ཟེའི་ཚུལ་སྤངས་ནས། ། ཟབ་ཡངས་ནང་གི་དེ་ཉིད་ལེགས་གཟིགས་པའི། ། རྒྱལ་བ་དགྱེས་པའི་བཤེས་གཉེན་ལ་ཕྱག་འཚལ། ། སྲས་བཅས་རྒྱལ་བའི་ཡོན་ཏན་དྲན་པའམ། ། མགོན་མེད་

འགྲོ་བའི་སྡུག་བསྔལ་གཟིགས་པའི་ཚེ། ། དད་དང་སྙིང་རྗེའི་རྦ་རླབས་ཆེར་གཡོ་བའི། ། མཆོག་ཏུ་དུལ་བའི་མགོན་ལ་ཕྱག་འཚལ་ལོ། ། མཆོད་སྤྲིན་རྒྱ་མཚོ་རབ་འབྱམས་རྣམས་ཀྱིས་མཆོད། 
རང་བཞིན་བཅས་པའི་ནོངས་པ་མཐའ་དག་བཤགས། ། དགེ་ལ་ཡི་རང་ཆོས་འཁོར་བསྐོར་བ་དང་། ། བསྟན་དང་འགྲོ་བའི་དཔལ་དུ་རྟག་བཞུགས་གསོལ། ། དགེ་བས་སྟོན་མཆོག་རི་དབང་ཁྱོད་
ཞབས་བརྟན། ། མདོ་སྔགས་བསྟན་པ་ཉི་ཟླ་འོད་གསལ་ལ། ། ཁྱོད་ཀྱི་བསྟན་འཛིན་རྐང་འཐུང་ཕྲེང་བ་ཡིས། ། རྒྱ་མཚོའི་གོས་ཅན་མཆོག་ཏུ་མཛེས་གྱུར་ཅིག། ཅེས་ཀུན་མཁྱེན་ཆོས་ཀྱི་རྒྱལ་པོ་བསོད་ནམས་
སེང་གེ་ལ་བསྟོད་པ་འདི་ཉིད་ཤར་མི་ཉག་པཎྜི་ཏ་གྲགས་པ་རྡོ་རྗེས་རྩེད་གདོང་ཟིལ་གནོན་རི་ཁྲོད་དུ་སྦྱར་བ་དགེ་ལེགས་འཕེལ། ། ༈ ། ཀུན་མཁྱེན་གོ་རམ་པ་ཆེན་པོ་བསོད་ནམས་སེང་གེ་ལ་བསྟོད་པ། ༈ ། བསོད་ནམས་ཡེ་ཤེས་
ཚོགས་གཉིས་མཐར་ཕྱིན་ནས། ། བཅོམ་ལྡན་ཤཱཀྱ་སེང་གེའི་བསྟན་པ་ཉིད། ། འཕེལ་ཞིང་རྒྱས་པར་མཛད་པའི་འཕྲིན་ལས་ཅན། ། ཀུན་མཁྱེན་ཆོས་ཀྱི་རྒྱལ་པོའི་ཞབས་ལ་འདུད། ། ས་མོ་བྱ་ལ་མདོ་
ཁམས་ཕྱོགས་སུ་བལྟམས། ། གཞོན་ནུ་ཉིད་ནས་དམ་པའི་མགོན་གྱིས་བཟུང་། ། ཤེས་བྱའི་གནས་ཀུན་འབད་པ་ཆུང་ངུས་མཁྱེན། ། ཀུན་མཁྱེན་ཆོས་ཀྱི་རྒྱལ་པོའི་ཞབས་ལ་འདུད། ། འགྲོ་ཀུན་

༄༅། དགའ་མཛད་འདྲེན་པ་བཟང་པོ་དང་། ། དཀོན་མཆོག་བསྟན་པའི་རྒྱལ་མཚན་འཛིན་མཛད་པའི། ། རྗེས་བཟུང་ཡོངས་རྫོགས་བསྟན་པའི་བདག་པོར་གྱུར། ། ཀུན་མཁྱེན་
ཆོས་ཀྱི་རྒྱལ་པོའི་ཞབས་ལ་འདུད། ། བོད་ཡུལ་བསྟན་པའི་མངའ་བདག་ས་སྐྱ་པའི། ། བཞེད་གཞུང་སྐྱོང་མཛད་མཁས་གྲུབ་མང་བྱོན་ཡང་། ། ཐུན་མོང་མིན་པའི་དགོངས་པ་འགྲེལ་མཁས་པའི། ། 
ཀུན་མཁྱེན་ཆོས་ཀྱི་རྒྱལ་པོའི་ཞབས་ལ་འདུད། ། བསྟན་པའི་བྱ་བ་རྣམ་གསུམ་མཐར་ཕྱིན་ནས། ། མཁས་པའི་བྱ་བ་གསུམ་ལ་རབ་བརྩོན་ཞིང་། ། བསླབ་གསུམ་ལྡན་པའི་ཆོས་གྲྭ་སྤེལ་མཁས་
པའི༑ ། ཀུན་མཁྱེན་ཆོས་ཀྱི་རྒྱལ་པོའི་ཞབས་ལ་འདུད། ། མདོ་རྒྱུད་གཞུང་དོན་འཆད་ལ་ང་མཁས་ཞེས། ། ཆེར་རློམ་མང་ཡང་ཀུན་གྱིས་འགྲན་བྲལ་བའི། ། བསོད་ནམས་གཏེར་ཆེན་སྨྲ་བའི་སེང་གེ་
མཆོག་ཀུན་མཁྱེན་ཆོས་ཀྱི་རྒྱལ་པོའི་ཞབས་ལ་འདུད། ། གཟུགས་སྐུ་བསྡུ་ཚེ་བརྩེ་ཆེན་བླ་མ་བཞིན། ། སྐལ་ལྡན་འགའ་ལ་སྐུ་ཡི་བཀོད་པའི་ཚོགས། ། དུ་མ་བསྟན་ནས་བདེ་བ་ཅན་དུ་
གཤེགས། ། ཀུན་མཁྱེན་ཆོས་ཀྱི་རྒྱལ་པོའི་ཞབས་ལ་འདུད། ། དེ་ལྟར་རྣམ་པ་ཀུན་མཁྱེན་ཆོས་ཀྱི་རྗེར། ། རབ་དད་གུས་པའི་ཡིད་ཀྱིས་གསོལ་བཏབ་པས། ། ས་སྐྱའི་རྗེ་བཙུན་དགོངས་དོན་ཟབ་མོ་

ལ༑ ། ཁྱོད་ལྟར་འཇིགས་མེད་སྨྲ་བའི་སེང་གེར་ཤོག། དུས་ངན་སྐྱེ་བོའི་སྤྱོད་པས་ཡིད་དུབ་བདག། བདེ་གཤེགས་བསྟན་པའི་ཁུར་ཆེན་ཁྱེར་བ་ལ། ། དམ་ཅན་མཁའ་འགྲོའི་ཚོགས་ཀྱིས་ཉེར་
བསྐྱངས་ཏེ། ། སྔར་བཞིན་ཡིད་ལ་རེ་བ་ཀུན་འགྲུབ་ཤོག། མདོར་ན་བདག་དང་གདུལ་བྱར་བཅས་པ་རྣམས། ། དུས་འདིར་ཚེ་རིང་ནད་མེད་བསྟན་པ་རྒྱས། ། ནམ་ཞིག་ཚེ་འདིའི་སྣང་བ་ནུབ་མ་
ཐག ༑ཞིང་མཆོག་བདེ་བ་ཅན་དུ་སྐྱེ་བར་ཤོག། སྐྱེ་བ་ཀུན་ཏུ་ཡང་དག་བླ་མ་དང་། ། འབྲལ་མེད་ཆོས་ཀྱི་དཔལ་ལ་ལོངས་སྤྱོད་ཅིང་། ། ས་དང་ལམ་གྱི་ཡོན་ཏན་རབ་རྫོགས་ནས། ། རྡོ་རྗེ་འཆང་གི་
གོ་འཕང་མྱུར་ཐོབ་ཤོག། སྐྱེ་ཞིང་སྐྱེ་བ་དག་ནི་ཐམས་ཅད་དུ། ། རིགས་བཟང་བློ་གསལ་ང་རྒྱལ་མེད་པ་དང་། ། སྙིང་རྗེ་ཆེ་ཞིང་བླ་མ་ལ་གུས་ལྡན། ། དཔལ་ལྡན་བླ་མའི་དམ་ཚིག་ལ་གནས་ཤོག
བདག་སོགས་གདུལ་བྱར་གྱུར་པ་ཐམས་ཅད་ཀྱང་། ། ལས་འབྲས་ལྷུར་ལེན་གསུང་རབ་དོན་ལ་མཁས། ། ཚུལ་ཁྲིམས་དག་ཅིང་ཐོས་ལ་མངོན་བརྩོན་པའི། ། ཐུབ་བསྟན་ཕྱོགས་བཅུར་རྒྱས་པར་
མཛད་དུ་གསོལ། ། སྲིད་པ་ཀུན་ཏུ་ཀུན་མཁྱེན་ཆོས་ཀྱི་རྗེ། ། བསོད་ནམས་སེང་གེའི་ཞབས་པད་གུས་བསྟེན་ཅིང་། ། དངོས་པོ་ཀུན་གྱི་རབ་ཏུ་མཉེས་བྱས་ནས། ། རྟག་ཏུ་གསུང་གི་བདུད་རྩིས་འཚོ་

༄༅། བར་ཤོག། བསོད་ནམས་འདི་ཡིས་ཤཱཀྱ་སེང་གེ་ཡི། ། བསྟན་པ་དྲི་མེད་ཕྱོགས་བཅུར་དར་བ་དང་། ། ཆོས་ཀྱི་དབང་ཕྱུག་དཔལ་ལྡན་བླ་མ་ཡི། ། ཐུགས་ཀྱི་དགོངས་པ་
མ་ལུས་འགྲུབ་པར་ཤོག། ༈ ། རྒྱལ་ཁམས་ཕྱོགས་མེད་ཡངས་པའི་སྨན་ལྗོངས་སུ། ། ཤེས་ལྡན་གཟུར་གནས་ནམ་མཁའི་མཐའ་ཀླས་པར། ། ཀུན་སྤངས་ཆོས་རྗེའི་ཕྲིན་ལས་སྐྱོང་བའི་
དཔལ༑ ། བློ་གསལ་རྒྱ་མཚོའི་ཞབས་ལ་གསོལ་བ་འདེབས། ། ༈ ། ཚར་ཆེན་ཆོས་ཀྱི་རྒྱལ་པོའི་སྐུ་བསྟོད་ཞལ་གསུངས་མ་ནི། ༈ ། གང་བློ་འདྲེན་པའི་དེད་དཔོན་གྱིས་བཟུང་ཞིང་། ། རིམ་གཉིས་འོད་
གསལ་བདེ་ཆེན་བརྗིད་བཅས་ཏེ། ། སྙན་བརྒྱུད་རྒྱ་མཚོའི་ཕ་རོལ་མཐར་སོན་ནས། ། དངོས་གྲུབ་ནོར་བུའི་དཔལ་འཛིན་དེ་ལ་འདུད། ། རྗེ་བཙུན་བླ་མ་འཁོར་ལོའི་མགོན་དུ་མཐོང་། ། མཐའ་ཡས་
འགྲོ་ལ་བརྩེ་བས་རྗེས་སུ་ཆགས། ། སྣང་སྲིད་ཆོསཾ་ཀུན་སྒྱུ་མའི་ངང་དུ་དགོངས། ། བྱ་བྲལ་ངུར་སྨྲིག་འཆང་བ་དེ་ལ་འདུད། ། རྡོ་རྗེ་ཐེག་པའི་སྐྱེད་ཚལ་ཡངས་པའི་གཞིར། ། གྲུབ་མཆོག་ཞལ་གྱི་པད་
མའི་སྦྲང་རྩིའི་ལས། ། ཉིན་བཞིན་མྱོང་བའི་ཉམས་མྱོང་བཅུད་ཆེན་པོ། ། ལྷན་སྐྱེས་བདེ་བས་མྱོས་པ་དེ་ལ་འདུད། ། གངས་རིའི་ཁྲོད་འདིར་བློ་གསལ་བྱེ་བའི་ཁྲོད། ། སྙན་བརྒྱུད་སློབ་བཤད་སྒྲ་

དབྱངས་སྒྲོག་མཁས་ཤིང་། ། རྒྱུད་སྡེ་རྒྱ་མཚོའི་དོན་གྱི་བཅུད་ཕྱུང་བ། ། རྒྱ་ཆེ་འགྲོ་བའི་མགོན་དུ་འགྱུར་བར་ཤོག། དེ་སྐད་རང་ལ་རང་གིས་ནི། ། བསྟོད་པ་འདི་ནི་མི་འོས་ཀྱང་། ། ཚིག་འདིས་གསོལ་བ་འདེབས་
བྱེད་ན། ། དེ་ལ་བྱིན་རླབས་ངང་གིས་འཇུག། ༈ ། ཚར་ཆེན་རྡོ་རྗེ་འཆང་གི་རྣམ་ཐར་གསོལ་འདེབས་བཀྲ་ཤིས་མཚན་བཟང་མ་བཞུགས་སོ། ༈ ། ཨོཾ་སྭསྟི། བཀྲ་ཤིས་མཚན་བཟང་ཡིད་ལ་དྲན་ཙམ་གྱིས།། ཕུན་
ཚོགས་སྲིད་ཞིའི་དགེ་ལེགས་ཀུན་སྟེར་བ། ། རབ་འབྱམས་རྒྱལ་བ་ཀུན་དངོས་ཚར་པ་རྗེ། ། སྙིང་ནས་དྲན་ནོ་ཐུགས་རྗེ་ལྕགས་ཀྱུས་ཟུངས། ། མགོན་ཁྱོད་གདོད་མའི་དབྱིངས་ནས་སངས་རྒྱས་
ཀྱང་༑ ། གྲངས་མེད་གདུལ་བྱའི་ཁམས་དང་བསམ་པ་བཞིན། ། ངོ་མཚར་སྐྱེས་པའི་ཟློས་གར་བཅུ་གསུམ་གྱིས། ། ཕན་བདེའི་དགའ་སྟོན་སྤེལ་ལ་གསོལ་བ་འདེབས། ། བདག་སོགས་རྨུ་རྒོད་
འགྲོ་ལ་བརྩེར་དགོངས་ནས། ། ལྗོངས་འདིར་འཆི་མེད་རིགས་ཀྱི་ཐིག་ལེ་ལས། ། བསམ་བཞིན་རྡོ་རྗེ་ཐེག་པའི་པད་ཚལ་གྱིས། ། བོད་ཡུལ་འགྲོ་བའི་གཉེན་དེར་གསོལ་བ་འདེབས། ། གཞོན་ནུའི་དུས་
ནས་རང་ལུས་ལྷ་སྐུར་གཟིགས། ། དམ་ཅན་སྲུང་མས་དངོས་སུ་གཏོར་མ་བླང་། ། ཀློག་དང་ཡི་གེ་མ་བསླབས་ཐུགས་སུ་ཆུད། ། བྱིས་པའི་སྤྱོད་ལས་འདས་ལ་གསོལ་བ་འདེབས། ། འཁོར་བའི་ཕུན་

༄༅། ཚོགས་འབར་བའི་མེ་འོབ་ལྟར། ། གཟིགས་ནས་ངེས་འབྱུང་ཚུལ་ཁྲིམས་དཔལ་གྱིས་འཁྱུད། ། བཅས་དང་རང་བཞིན་ཉེས་པ་རིང་དུ་སྤོང་། ། དགྲ་བཅོམ་ཆེན་པོའི་
ཞབས་ལ་གསོལ་བ་འདེབས། ། དྲུག་ཅུ་རྩ་གསུམ་གདམས་པའི་ཡོངས་འཛིན་བསྟེན། ། མདོ་སྔགས་གསར་རྙིང་དམ་ཆོས་ཇི་སྙེད་པ། ། ཐོས་བསམ་བསྒོམས་པས་འཁྲུལ་མེད་ཐུགས་སུ་ཆུད། ། རྩོད་
དུས་ཀུན་མཁྱེན་གཉིས་པར་གསོལ་བ་འདེབས། ། བསྐལ་བཟང་དང་པོའི་སངས་རྒྱས་རྡོ་རིངས་པས། ། རྗེས་བཟུང་ས་སྐྱའི་བླ་ཆེན་ཐུགས་ཀྱི་བཅུད། ། སྙན་བརྒྱུད་སློབ་བཤད་ཆོས་ཀྱི་འཁོར་ལོ་
སྒྱུར། ། སྐལ་བཟང་གདུལ་བྱའི་གཉེན་དེར་གསོལ་བ་འདེབས། ། བརྗོད་བྲལ་བདེ་ཆེན་གནས་ལུགས་མངོན་གྱུར་ཀྱང་། ། རིམ་གཉིས་བཟླས་པ་བཅས་པའི་རྣལ་འབྱོར་ལ། ། ནམ་ཡང་གཡེང་མེད་
སྒྲུབ་པ་ལྷུར་ལེན་པའི། ། གྲུབ་པའི་གཙུག་རྒྱན་མཆོག་ལ་གསོལ་བ་འདེབས། ། ཨོ་རྒྱན་པདྨ་དུས་དགྲ་མ་ཧེའི་ཞལ། ། རྡོ་རྗེ་བཙུན་མོ་ཡང་གསང་ཁྲོས་པ་སོགས། ། ལྷ་མཆོག་དུ་མས་དངོས་སུ་ཞལ་
གཟིགས་ཏེ། ། ལུང་བསྟན་སྣང་བ་ཐོབ་ལ་གསོལ་བ་འདེབས། ། གུར་གྱི་མགོན་པོ་དཔའ་བོ་བྲམ་ཟེའི་གཟུགས། ། འཆི་བདག་དབང་ཕྱུག་གིང་ལྔ་གཟའ་གདོང་སོགས། ། དམ་ཅན་རྒྱ་མཚོ་དངོས་སུ་

བྲན་དུ་འཁོལ། ། མཐུ་སྟོབས་ནུས་པའི་གཏེར་ལ་གསོལ་བ་འདེབས། ། བགྲང་ཡས་གདུལ་བྱའི་ཁམས་དང་བ་བསམ་པ་བཞིན། ། ཉིད་ཀྱིས་ཇི་ལྟར་གཟིགས་པའི་ལམ་བསྟན་ནས། ། བཀའ་བཞིན
མཁས་དང་གྲུབ་པའི་སར་བཀོད་དེ། ། འཁྲུལ་མེད་ལམ་སྟོན་ཁྱོད་ལ་གསོལ་བ་འདེབས། ། ཞིང་འདིའི་མཛད་པ་ལེགས་པར་མཐར་ཕྱིན་ཏེ། ། ཀུན་སྤངས་ཆེན་པོས་བྱོན་ཞེས་བསྐུལ་བའི་ཚེ། །
 བགྲང་ཡས་ངོ་མཚར་ལྟས་དང་ལྷན་ཅིག་ཏུ། ། མཁའ་སྤྱོད་གནས་སུ་གཤེགས་ལ་གསོལ་བ་འདེབས། ། ཆོས་དབྱིངས་ངང་ལས་སྒྱུ་མའི་སྐུར་བཞེངས་ཏེ། ། གུས་ལྡན་སློབ་མའི་རྨི་ལམ་སྣང་བ་
ལ༑ ། ཞལ་བསྟན་དབུགས་དབྱུང་ལྟོས་པར་བཅས་པ་ཀུན། ། རྗེས་འཛིན་ལུང་བསྟན་མཛད་ལ་གསོལ་བ་འདེབས། ། བློ་གསལ་གདུལ་བྱའི་རྒྱ་མཚོ་ཀུན་གྱི་གཉེན། ། གྲགས་བསྟན་
སྙན་བརྒྱུད་བསྟན་པའི་རྒྱལ་མཚན་འཛིན། ། དོན་གཉིས་དཔལ་འབྱོར་བཟང་པོ་ཚོར་པ་རྗེའི། ། ཉིན་མཚན་རྣམ་ཐར་དྲན་ཞིང་གསོལ་བ་འདེབས། ། གུས་པས་ཕྱག་འཚལ་རབ་འབྱམས་མཆོད་སྤྲིན་འབུལ། ། ཉེས་པ་
ཀུན་བཤགས་དགེ་ལ་རྗེས་ཡི་རང་། ། ཆོས་འཁོར་བསྐོར་ཞིང་བཞུགས་པར་གསོལ་བ་འདེབས། ། དགེ་དེས་འགྲོ་ཀུན་བླ་མས་རྗེས་འཛིན་ཤོག། དེ་ལྟར་ཁྱེད་ལ་གུས་པས་གསོལ་བཏབ་པས། ། དུས་

༄༅།     །འདི་ནས་བཟུང་བྱང་ཆུབ་སྙིང་པོའི་བར། ། འབྲལ་མེད་ཐུགས་རྗེའི་ལྕགས་ཀྱུས་རྗེས་བཟུང་ནས། ། དོན་གཉིས་ལྷུན་གྱིས་འགྲུབ་པར་བྱིན་གྱིས་རློབས། ། གང་གི་ཞབས་
སེན་ཡིད་ལ་དྲན་ཙམ་གྱིས། ། ཕྱི་ནང་བདུད་ལས་རྒྱལ་བའི་དཔལ་ཡོན་ཅན། ། རྡོ་རྗེ་འཆང་དབང་ཚར་པ་ཆོས་ཀྱི་རྗེའི། ། བསྟན་པ་ཕྱོགས་བཅུར་རྒྱས་པའི་བཀྲ་ཤིས་ཤོག། ཅེས་མཁྱེན་བརྩེའི་དབང་ཕྱུག་གི་
གསུང་འཁྲུལ་མེད་དགེའོ། ༈ ། དུས་གསུམ་རྒྱལ་བའི་བྱིན་རླབས་རྒྱ་མཚོ་ལས། ། དངོས་གྲུབ་ཡིད་བཞིན་ནོར་བུ་ལེགས་བླངས་ཏེ། ། འགྲོ་ལ་ཕན་བདེའི་ཆར་འབེབས་ས་སྐྱ་པ། ། སྔགས་འཆང་
ཆེན་པོའི་ཞབས་ལ་གསོལ་བ་འདེབས། ། ངག་དབང་ལྷ་ཡི་མཁྱེན་བརྩེ་ནུས་པའི་གཟུགས། ། ཀུན་ནས་དགའ་བའི་ཐུགས་མཚོ་ལས་འཕོས་པའི། ། བསོད་ནམས་ཡེ་ཤེས་མཆོག་གཏེར་འཇམ་དཔལ་
དབྱངས། ། ཀུན་དགའི་མཚན་ཅན་ཞབས་ལ་གསོལ་བ་འདེབས། ། རྒྱལ་བའི་ཡེ་ཤེས་གཅིག་བསྡུས་མཁྱེན་པའི་གཏེར། ། དམར་སེར་དྷཱིཡིག་འོད་ཀྱི་སྣང་བ་ཡིས། ། བསྟན་འགྲོའི་དཔལ་སྟེར་རྗེ་
བཙུན་ས་སྐྱ་པ། ། ཀུན་དགའ་བློ་གྲོས་ཞབས་ལ་གསོལ་བ་འདེབས། ། དྲག་ཤུལ་ནུས་ལྡན་པདྨ་ཀ་ར་ཡི། ། ཕྲིན་ལས་སྒྱུ་འཕྲུལ་ཆེ་རྒུའི་གཙུག་གི་རྒྱན། ། རིན་ཆེན་བསྟན་པ་སྤེལ་མཁས་ས་སྐྱ་པ། ། 

དཔལ་ལྡན་བླ་མའི་ཞབས་ལ་གསོལ་བ་འདེབས། ། ངག་དབང་ལྷ་ཡི་རིགས་འཁྲུངས་འཇམ་པའི་དབྱངས། ། མཐུ་སྟོབས་མངའ་བདག་འཁོན་རིགས་གསང་བའི་བདག། ས་སྐྱའི་རིགས་སྤེལ་དབང་
ཕྱུག་གངས་ཅན་མགོན། ། ཡབ་རྗེ་རྡོ་རྗེ་འཆང་ཆེན་གསོལ་བ་འདེབས། ། ངག་ལ་དབང་བསྒྱུར་འཇམ་དབྱངས་ས་སྐྱ་པའི། ། ཀུན་ལ་དགའ་སྟེར་སྙན་བརྒྱུད་གདམས་པའི་མཛོད། ། རིན་ཆེན་བཤད་
དང་སྒྲུབ་པའི་རྒྱལ་མཚན་རྩེར། ། འགོད་མཁས་འདྲེན་མཆོག་བླ་མར་གསོལ་བ་འདེབས། ། ངག་དབང་ཀུན་དགའི་རྒྱལ་མཚན་བསྒྲེང་བའི་མཚན། ། མཚན་མཆོག་གསུམ་ལྡན་གདུང་དུ་རིམ་བྱོན་
སླར༑ ། སླར་ཡང་བསམ་བཞིན་འགྲོ་ཀུན་དགའ་བའི་དཔལ། ། དཔལ་ལྡན་ཕྱོགས་ལས་རྣམ་རྒྱལ་མཚན་ཅན་འདུད། ། ངག་གི་དབང་པོའི་བྱིན་རླབས་ཐུགས་ལ་ཤར། ། བློ་གྲོས་ཆེན་པོའི་རྒྱལ་བའི་
དགོངས་པ་རྟོགས། ། གཞན་ཕན་ཕྲིན་ལས་ཕྱོགས་བཅུ་ཀུན་ཏུ་རྒྱས། ། སྙིང་པོའི་བསྟན་འཛིན་མཆོག་ལ་གསོལ་བ་འདེབས། ། འཇམ་པའི་དབྱངས་དང་གཉིས་སུ་མི་ཕྱེད་པའི། ། མཁྱེན་པའི་དཀྱིལ་
འཁོར་ཆ་ཤས་རབ་རྫོགས་ཤིང་། ། བསྟན་འགྲོའི་ཆུ་སྐྱེས་བཞད་པའི་གཉེན་གཅིག་པུ། ། དཔལ་ལྡན་འདྲེན་པ་བཟང་པོར་གསོལ་བ་འདེབས། ། ༈ ། གང་ཞིག་དད་པས་བླ་མའི་ཚོགས་རྣམས་ལ། ། 

༄༅། ཚེ་འདིར་རྟག་ཏུ་གསོལ་བ་འདེབས་བྱེད་ན། ། བདག་སོགས་རྒྱུད་ལ་བླ་མ་ཁྱེད་རྣམས་ཀྱིས། ། ཡེ་ཤེས་གཟིགས་པའི་བྱིན་རླབས་འཇུག་པར་ཤོག། ༈ ། ཡོན་ཏན་
ཚད་མེད་འོད་གསལ་ཆོས་ཀྱི་སྐུ། ། མཚན་དཔེས་རབ་བརྒྱན་གསུང་དབྱངས་སེང་གེའི་སྒྲ། ། ཡིད་བཞིན་ནོར་ལྟར་འགྲོ་བའི་དོན་མཛད་པའི། ། འགྲོ་མགོན་བླ་མ་བརྒྱུད་པར་བཅས་པ་ལ། ། ཀུན་
བཟང་མཆོད་སྤྲིན་ནམ་མཁའ་མཉམ་པས་མཆོད། ། ལུས་ངག་ཡིད་ཀྱི་སྡིག་པ་སོ་སོར་བཤགས། ། བསོད་ནམས་ཀུན་ལ་རྗེས་སུ་ཡི་རང་ངོ༌། ། ཆོས་འཁོར་བསྐོར་ཞིང་རྟག་ཏུ་བཞུགས་པར་
གསོལ༑ ། མགོན་པོ་ཁྱོད་ཀྱིས་བྱང་ཆུབ་ཚུལ་བསྟན་ཚེ། ། ཐུགས་རྗེའི་སྤྱན་གྱིས་འགྲོ་ལ་གཟིགས་ནས་ཀྱང་། ། བདག་སོགས་གདུལ་བྱ་ཡལ་བར་མི་འདོར་ཞིང་། ། ཐེག་མཆོག་བདུད་རྩིས་ཚིམ་པར
་མཛད་དུ་གསོལ། ། གཟུངས་དང་སྤོབས་པ་ཆོས་ཀྱི་གྲུ་སྦྱར་ཏེ། ། ཉོན་མོངས་ལས་དང་སྐྱེ་བའི་ཆུ་བོ་ལས། ། སེམས་ཅན་ཐམས་ཅད་ལེགས་པར་བསྒྲལ་ནས་ཀྱང་། ། མཐའ་གཉིས་ལས་གྲོལ་བདེ་
ཆེན་སྩལ་དུ་གསོལ། ། སེམས་ཅན་བུ་ཚའི་སྤྱོད་པ་ཅི་འདྲ་ཡང་། ། ཕ་མའི་བྱམས་པས་འདོར་བར་མི་འགྱུར་ལྟར། ། རྨོངས་པས་བསླུས་པ་བདག་སོགས་གདུལ་བྱ་ཡི། ། སྤྱོད་པ་ཅི་འདྲ་དེ་འདྲར་

ཐུགས་རྗེས་གཟིགས། ། སྲིད་པ་ཀུན་དུ་བླ་མའི་ཞབས་བསྟེན་ཅིང་། ། རྙེད་དང་བཀུར་སྟི་སྒྲ་སྒྲུབ་པས་མཆོད་བྱས་ཏེ། ། སྟོན་པའི་འདུ་ཤེས་སྐད་ཅིག་མི་འབྲལ་ཞིང་། ། སྐྱོན་གྱི་རྟོག་པས་གོས་པར་མ་
གྱུར་ཅིག། བླ་མའི་མཛད་པ་ཇི་ལྟར་བསྟན་ན་ཡང་། ། ངོ་མཚར་མོས་པ་རབ་ཏུ་འཕེལ་འགྱུར་ཞིང་། ། བྱ་བ་ཀུན་ལ་གཞན་དུའང་མི་རྟོག་པར། ། ཕན་པའི་འདུ་ཤེས་རྟག་ཏུ་རྙེད་གྱུར་ཅིག། ཕྱག་
འཚལ་བ་དང་མཆོད་ཅིང་བཤགས་པ་དང་། ། རྗེས་སུ་ཡི་རང་བསྐུལ་ཞིང་གསོལ་བ་ཡི། ། དགེ་བ་ཅུང་ཟད་བདག་གིས་ཅི་བསགས་པ། ། ཐམས་ཅད་རྫོགས་པའི་བྱང་ཆུབ་ཕྱིར་བསྔོའོ། ། ཡན་ལག་
བདུན་པ་འདི་ནི་རིགས་པར་སྨྲ་བ་ཡར་ཀླུངས་པ་ཡིས་སྦྱར་བའོ། ། ༈ ། སྲིད་ཞིའི་གཙུག་ནོར་༧གོང་ས་༧སྐྱབས་མགོན་ཆེན་པོ་མཆོག་གི་ཞབས་བརྟན་གསོལ་འདེབས་འཆི་མེད་རྡོ་རྗེའི་སྒྲ་དབྱངས་ཞེས་བྱ་བ་བཞུགས་སོ། ། ༈ ། རྣམ་
ཀུན་མཆོག་ལྡན་ཤེས་རབ་ཕ་རོལ་ཕྱིན། ། ངོ་མཚར་མཚན་དཔེའི་གཟུགས་སུ་ཤར་བའི་ལྷ། ། འཕགས་མ་ཚེ་སྦྱིན་ཡིད་བཞིན་འཁོར་ལོ་ཡིས། ། དེང་འདིར་འཆི་མེད་གྲུབ་པའི་དངོས་གྲུབ་སྩོལ། ། རྗེ་
བཙུན་འཇམ་དཔལ་གཞོན་ནུའི་མཚན་དཔེའི་སྐུ། ། ངག་དབང་དབྱངས་ཅན་དགྱེས་པའི་སྙན་འགྱུར་གསུང་། ། བློ་བཟང་རྒྱལ་བ་ཀུན་གྱི་ཡེ་ཤེས་ཐུགས། ། བསྟན་འཛིན་རྒྱ་མཚོའི་དབང་པོ་ཞབས་

༄༅། བརྟན་གསོལ། ། རྨད་བྱུང་ཐབས་མཁས་ཐུགས་རྗེའི་འོད་སྣང་གིས། ། སྲིད་གསུམ་དགེ་བའི་ལམ་དུ་དབང་བསྒྱུར་ཞིང་། ། འཛམ་གླིང་ཆེ་རྒུའི་སྙེམས་པ་འཕྲོག་པ་
ལ༑ ། མཚུངས་པ་མེད་པའི་མགོན་པོ་ཞབས་བརྟན་གསོལ། ། ཆོས་ནོར་འདོད་ཐར་སྡེ་བཞིའི་དཔལ་ལྡན་པའི། ། ཟབ་རྒྱས་ཆོས་ཀྱི་འཁོར་ལོ་ལེགས་བསྐོར་བའི། ། འཕྲིན་ལས་བཟང་པོའི་འབྲེལ་ཚད་
དོན་ལྡན་དུ། ། མཛད་པའི་དེད་དཔོན་ཆེན་པོ་ཞབས་བརྟན་གསོལ། ། རྣམ་དག་ཁྲིམས་ལྡན་བྱེ་བའི་མཁན་པོ་སྟེ། ། རྒྱལ་སྲས་སེམས་དཔའ་ཡོངས་ཀྱི་བདག་ཉིད་གཙོ། ། དཀྱིལ་འཁོར་རྒྱ་མཚོའི་ཁྱབ་
བདག་འཁོར་ལོའི་མགོན། ། ཡོངས་རྫོགས་བསྟན་པའི་མངའ་བདག་ཞབས་བརྟན་གསོལ། ། ཚོགས་གཉིས་རིན་ཆེན་ཁམས་ལས་ལེགས་གྲུབ་ཅིང་། ། གདུལ་བྱ་གླིང་བཞིའི་དབུས་ན་མངོན་མཐོ་
བ༑ ། རིས་མེད་བསྟན་འཛིན་རྒྱ་མཚོས་ཡོངས་བསྐོར་བའི། ། སྐྱབས་མཆོག་རི་དབང་ལྷུན་པོ་ཞབས་བརྟན་གསོལ། ། སྙིགས་མ་ལྔ་བདོའི་མེ་དཔུང་རབ་འཁྲུགས་པས། ། བཟོད་དཀའི་གདུང་བས་
མནར་བའི་འགྲོ་བ་ལ། ། བྱམས་དང་སྙིང་རྗེའི་བྱིན་རླབས་ཆབ་རྒྱུན་གྱིས། ། ཞི་བསིལ་བདེ་བའི་དབུགས་འབྱིན་ཞབས་བརྟན་གསོལ། ། མགོན་པོ་གང་གི་འཕྲིན་ལས་རྟ་བདུན་གྱིས། ། ལུང་རྟོགས་

ཐུབ་བསྟན་ཉིན་བྱེད་ལེགས་དྲངས་པས། ། བླང་དོར་སྣང་བས་དབེན་པའི་རྒྱལ་ཁམས་སུ། ། ཕན་བདེའི་པད་ཚལ་རྒྱས་མཛད་ཞབས་བརྟན་གསོལ། ། ཇི་སྲིད་ནམ་མཁའ་གནས་པ་དེ་སྲིད་དུ། ། གང་
འདུལ་ལྷུན་གྱིས་འགྲུབ་པའི་མཛད་འཕྲིན་གྱིས། ། མཐའ་མེད་འཁོར་བར་འཁྱམས་པའི་སེམས་ཅན་དོན། ། སྒྲུབ་མཛད་རྣམ་འདྲེན་དམ་པ་ཞབས་བརྟན་གསོལ། ། དེང་ནས་བྱང་ཆུབ་སྙིང་པོ་མ་ཐོབ་
བར། ། བདག་སོགས་མཁའ་མཉམ་འགྲོ་བ་མ་ལུས་པ། ། མགོན་པོ་ཁྱེད་ཀྱིས་འབྲལ་མེད་རྗེས་བཟུང་སྟེ། ། གསུང་གི་བདུད་རྩིས་རྟག་ཏུ་འཚོ་བར་ཤོག། དེ་ལྟར་མི་ཕྱེད་དད་ཅིང་མོས་པའི་བློས། ། 
རྩེ་གཅིག་གསོལ་བཏབ་སྨོན་པའི་བདེན་སྟོབས་དང་། ། ཆོས་ཉིད་རྣམ་དག་ཆོས་ཅན་བསླུ་མེད་མཐུས། ། ཇི་ལྟར་སྨོན་པའི་དོན་ཀུན་འགྲུབ་གྱུར་ཅིག། ཅེས་སྲིད་ཞིའི་གཙུག་ནོར་༧གོང་ས་༧སྐྱབས་མགོན་ཆེན་
པོའི་ཞབས་བརྟན་གསོལ་འདེབས་འཆི་མེད་རྡོ་རྗེའི་སྒྲ་དབྱངས་ཞེས་བྱ་བ་འདི་བཞིན་ཨ་མྱེས་རྨ་ཆེན་བོད་ཀྱི་རིག་གཞུང་ཞིབ་འཇུག་ཁང་ནས་བསྐུལ་མ་མཛད་པ་བཞིན་ས་སྐྱ་ཁྲི་འཛིན་སྒྲོལ་མ་ཕོ་བྲང་པ་ངག་དབང་ཀུན་དགར་འབོད་པས་གསོལ་བ་
བཏབ་པ་དེ་དེ་བཞིན་དུ་འགྲུབ་པར་གྱུར་ཅིག། ། ། ༈ ། མཚན་མཆོག་གསུམ་ལྡན་༧སྐྱབས་མགོན་༧གོངམ་ཁྲི་ཆེན་རྡོ་རྗེ་འཆང་ཆེན་པོ་ངག་དབང་ཀུན་དགའ་ཐེག་ཆེན་དཔལ་འབར་ཕྲིན་ལས་བསམ་འཕེལ་དབང་གི་རྒྱལ་པོའི་བརྟན་བཞུགས

༄༅།   །འགྱུར་མེད་རྡོ་རྗེའི་སྒྲ་དབྱངས་ཞེས་བྱ་བ་བཞུགས་སོ། ། ༈ ། འཆི་མེད་མི་ཤིགས་སྲུང་བའི་གུར་ཁང་ནང་། ། འཆི་མེད་ཚེ་སྦྱིན་ལྷ་མོ་སྤྱན་བདུན་མ། ། འཆི་མེད་ཚེ་ལ་དབང་
བའི་ཚོགས་རྣམས་ཀྱིས། ། འཆི་མེད་ཚེ་ཡི་དངོས་གྲུབ་སྩལ་དུ་གསོལ། ། རིགས་གསུམ་པདྨའི་ཐུགས་བསྐྱེད་ལྷ་ལམ་ནས། ། མཁྱེན་བརྩེ་ནུས་མཐུའི་རང་གཟུགས་ཉིན་མོར་བྱེད། ། ས་བསྟན་ལུང་
རྟོགས་པད་ཚལ་རྒྱས་མཛད་ནས། ། གདུལ་བྱ་གླིང་བཞིའི་མགོན་དུ་རྟག་བརྟན་གསོལ། ། ངག་དབང་སྒྱུ་འཕྲུལ་ལྷ་རིགས་འཁོན་གྱི་གདུང་། ། འགྲོ་ཀུན་དགའ་མཛད་ཐེག་ཆེན་མདོ་སྔགས་ལམ། ། 
ཕན་བདེའི་དཔལ་དུ་འབར་བའི་ཕྲིན་ལས་ཅན། ། བསམ་འཕེལ་དབང་གི་རྒྱལ་པོ་ཞབས་བརྟནཾ་གསོལ། ། རྣམ་དག་ཁྲིམས་ལྡན་གསེར་གྱི་ས་གཞི་ལ། ། ཐོས་བསམ་སྒོམ་པའི་རིན་ཆེན་རྡུལ་མང་
བརྩེགས། ། འཆད་རྩོད་རྩོམ་དང་རྗེས་བསྟན་བང་རིམ་རྒྱས། ། སྐྱབས་མཆོག་རི་དབང་ལྷུན་པོར་བརྟན་བཞུགས་གསོལ། ། རྒྱལ་བ་གཉིས་པ་རྗེ་བཙུན་གོང་མ་ལྔས། ། རྒྱལ་བསྟན་གཅིག་བསྡུས་སྙན་
བརྒྱུད་ཚད་མ་བཞི། ། རྒྱལ་བའི་ལམ་བཟང་ཟབ་མོ་སློབ་བཤད་རྣམས། ། རྒྱལ་བ་ཇི་བཞིན་ན་མཛད་ཞབས་བརྟན་གསོལ། ། ཕུན་ཚོགས་རྒྱལ་སྲིད་བདུ་དཔལ། ། དཔལ་ལྡན་ས་སྐྱའི་

ཆོས་སྲིད་དཔལ་འབར་གནས། ། གནས་མཆོག་འཛམ་གླིང་མཛེས་པའི་རྒྱན་དུ་བྱོན། ། བྱོན་བཞིན་གསང་གསུམ་རྡོ་རྗེ་ལྟར་བརྟན་གསོལ། ། བསླུ་མེད་བླ་མ་མཆོག་གསུམ་ཐུགས་རྗེ་དང་། ། ཡི་དམ་
བསྟན་སྲུང་རྒྱ་མཚོའི་མཐུ་སྟོབས་དང་། ། ཆོས་ཉིད་ཟབ་མོ་འགྱུར་མེད་བདེན་པའི་མཐུས། ། ཇི་ལྟར་གསོལ་བའི་འདོད་དོན་གྲུབ་གྱུར་ཅིག། ཅེས་མཚན་མཆོག་གསུམ་ལྡན་གདུང་སྲས་ངག་དབང་ཀུན་དགའ་ཐེག་
ཆེན་དཔལ་འབར་ཕྲིན་ལས་བསམ་འཕེལ་དབང་གི་རྒྱལ་པོའི་བརྟན་བཞུགས་འགྱུར་མེད་རྡོ་རྗེའི་སྒྲ་དབྱངས་ཞེས་བྱ་བ་འདི་ནི། ཡོན་ཏན་རིན་པོ་ཆེ་དུ་མའི་འབྱུང་གནས། དཔལ་ནཱ་ལེནྡྲའི་མཁན་མིང་ཤཱཀྱའི་དགེ་སློང་བྱམས་པ་ངག་དབང་བློ་གྲོས་
རིན་ཆེན་ནམ། ཐ་སྙད་རིག་པའི་བཏགས་མིང་འཇམ་དབྱངས་དགའ་བའི་བློ་གྲོས་སུ་འབོད་པས་རྩེ་གཅིག་གསོལ་བ་བཏབ་པ་བཞིན་འབད་མེད་ལྷུན་གྱིས་གྲུབ་པར་གྱུར་ཅིག། ། ། ༈ ། ༧སྐྱབས་མགོན་༧གོང་མ་བདག་ཆེན་རྡོ་རྗེ་འཆང་ཆེན་
པོ་ཕུན་ཚོགས་ཕོ་བྲང་གི་ཞབས་བརྟན་གསོལ་འདེབས་འཆི་མེད་བདེ་ལྡན་མགོན་པོ་སྣང་མཐའ་ཡས། ། རྣམ་པར་རྒྱལ་མ་ཨཱཪྻ་ཏཱ་རེ་མས། ། བདག་སོགས་འཆི་བདག་གཡུལ་ལས་རྟག་རྒྱལ་
ནས༑ ། ཚེ་དཔལ་ཡེ་ཤེས་དངོས་གྲུབ་དེང་འདིར་སྩོལ། ། ངག་དབང་ཀུན་གསལ་སྒེག་མོའི་ཁྱོན་ཡངས་ཀྱི། ། གདུལ་བྱ་དགའ་བཞིའི་ལམ་བཟང་ལ་དཀྲི་ཕྱིར། ། བསོད་ནམས་ཚོགས་གཉིས་རྒྱ་

༄༅། ། མཚོའི་དཔལ་ཡོན་ཅན། ། བཟང་པོའི་མགོན་དཔུང་མཆོག་ཏུ་ཞབས་བརྟན་ཤོག། མཁྱེན་ཡངས་ཤེས་བྱའི་ལྷ་ལམ་རབ་ཡངས་ཤིང་། ། བརྩེ་ཆེན་བྱང་ཆུབ་སེམས་ཀྱི་
བསིལ་ཟེར་རྒྱས། ། ནུས་མཐུའི་གཟི་བྱིན་འོད་ཕུང་རབ་འབར་བའི། ། མཁྱེན་ནུས་བརྩེ་བས་བྱེད་པོར་གཡོ་མེད་ཤོག། ཁྱད་པར་འཇམ་དབྱངས་བདུན་བརྒྱུད་རིང་ལུགས་མཆོག། མི་ཉམས་ཡར་
ཟླའི་དཔལ་གྱི་རྗེས་འགྲོ་ཞིང་། ། མི་མཐུན་ཉེར་འཚེའི་གྲིབ་མས་མ་སླད་པར། ། བསྟན་འགྲོའི་དཔུང་གཉེན་མཆོག་ཏུ་འགྲུབ་པར་ཤོག། དེ་ལྟར་རིང་འཚོའི་བདེན་ཚིག་མཐུ་དཔུང་དང་། ། མཆོག་
གསུམ་རྒྱལ་བ་རབ་འབྱམས་བྱིན་རླབས་དང་། ། བདག་སོགས་གསོལ་བཏབ་མི་བསླུའི་རྟེན་འབྲེལ་གྱིས། ། བསམ་དོན་འབད་མེད་འགྲུབ་པའི་དགེ་ལེགས་སྩོལ། ། ཅེས་པ་འདི་རབ་བྱུང་བཅུ་དྲུག་པའི་ས་
སྦྲུལ་ལོར་༧སྐྱབས་མགོན་རྡོ་རྗེ་འཆང་དྲག་ཤུལ་འཕྲིན་ལས་མཆོག་ནས་༧སྐྱབས་མགོན་སྒྲོན་ཕུན་རྣམ་གཉིས་སྐུ་གཞོན་ནུའི་དུས་སུ་མཛད་དོ། ། ། ། ༈ ། ྋསྐྱབས་མགོན་རཏྣ་བཛྲ་རིན་པོ་ཆེའི་༧ཞབས་བརྟན་དྲང་སྲོང་གྲུབ་པའི་བདེན་
ཚིག་ཞེས་བྱ་བ་བཞུགས་སོ། ། ༈ ། ཕུན་ཚོགས་ཚེ་ཡི་གཟི་བྱིན་དཔག་མེད་མགོན། ། ཕུན་ཚོགས་ཚེ་སྦྱིན་ལྷ་མོ་རྣམ་རྒྱལ་མ། ། ཕུན་ཚོགས་ལྷ་དང་གྲུབ་པ་རིག་འཛིན་གྱིས། ། ཕུན་ཚོགས་རྟག་པ་དམ་

པའི་དངོས་གྲུབ་སྩོལ། ། ངག་དབང་དབང་བཅུ་ལྡན་པའི་སར་དབང་བསྒྱུར། ། མཁས་ཀུན་ཀུན་དགའི་བློ་གྲོས་ཀུན་གྱི་རྗེ། ། སྲིད་ཞིའི་རྣམ་འདྲེན་འདྲེན་མཆོག་འདྲེན་པའི་གཙོ། ། དབང་རྒྱལ་རྒྱལ་
བའི་དབང་ཕྱུག་ཞབས་བརྟན་གསོལ། ། ཕྱོགས་དུས་རྒྱལ་བའི་གསང་གསུམ་རིན་ཆེན་མཛོད། ། གཅིག་བཟླུམ་འཇིགས་མེད་རྡོ་རྗེའི་འོད་རྣོན་འགྱེད། ། ཕྲིན་ལས་སྣང་བས་ས་གསུམ་ཀུན་ཁྱབ་
ཕྱིར། ། འཇམ་མགོན་བསྟན་པའི་ཉི་མ་ཞབས་བརྟན་གསོལ། ། མཐའ་ཀླས་ཤེས་བྱར་མ་ཐོགས་མཁྱེན་པའི་འཕྲུལ། ། རྗེ་བཙུན་འཇམ་དཔལ་དབྱངས་དང་མགོན་པོ་ཁྱེད། ། མཆོག་དམན་སྐལ་བས་
སྣང་དང་སྣང་མིན་ལས། ། དབྱེར་མེད་སྨྲ་བའི་སེངྒེ་ཞབས་བརྟན་གསོལ། ། བསླབ་གསུམ་དྲི་མེད་མཁྱེན་པའི་ཆ་ཤས་རྫོགས། ། འགྲོ་བའི་སྐྱབས་མགོན་ཐུགས་རྗེའི་བསིལ་ཟེར་ཅན། ། དམ་པའི་
ཚུལ་དགུའི་ནུས་སྟོབས་བདུད་རྩིའི་གཏེར། ། ཐུབ་བསྟན་དབང་ཕྱུག་གཙུག་ཏུ་ཞབས་བརྟན་གསོལ། ། འཇམ་མགོན་གྲུབ་རིགས་གསེར་གྱི་འཁྲི་ཤིང་རྩེར། ། འགྲོས་བཞིའི་ལམ་གྱིས་སྐུ་བཞིའི་རྒྱལ་
ཐབས་ལ། ། དབང་བསྒྱུར་ནོར་བུའི་མེ་ཏོག་འཁོར་ལོའི་མགོན། ། རྒྱུད་སྡེ་རྒྱ་མཚོའི་བདག་ཉིད་ཞབས་བརྟན་གསོལ། ། ཆོས་སྲིད་མཛད་ཕྲིན་གསེར་གྱི་འཁོར་བསྒྱུར་ལ། ། མངའ་འོས་རིན་ཆེན་

༄༄། བདུན་གྱི་ཁ་ལོ་སྒྱུར། ། བླ་མ་རྡོ་རྗེ་སྲུང་མའི་གྲོགས་དན་གྱིས། ། བཀྲ་ཤིས་དགེ་མཚན་ཡུན་དུ་འབར་གྱུར་ཅིག། ཅེས་བསྟན་པའི་མངའ་བདག་དཔལ་ས་སྐྱ་པ་ཆེན་པོ་སྒྲོལ་ཕོའི་
སྐྱབས་མགོན་བདག་ཁྲི་རྡོ་རྗེ་འཆང་ཆེན་པོ་མཆོག་གི་གདུང་སྲས་རིན་པོ་ཆེ་མཚན་དཔེ་གསར་བཞད་ལ་ཞལ་བཀོད་དང་བསྟུན་པའི་གོ་རིམ་བསྒྲིགས་ཏེ་མཚན་གྱི་མངའ་གསོལ་ཞུས་ཐོག་ཞབས་བརྟན་གློ་ཀ་བདུན་ཞིག་གསར་རྩོམ་གྱིས་ཞེས་རྟེན་
བཅས་བཀའ་སྩལ་གསེར་ལྟར་ལྕི་བ་དྭང་དུ་བླངས་ཏེ། ཤིང་ཡོས་བོད་ཟླ་༢ ཚེས  ༡༢རྡོར་འཛིན་བྱེ་བའི་གཙུག་རྒྱན་རྗེ་བཙུན་རིན་པོ་ཆེ་གྲགས་པ་རྒྱལ་མཚན་ཅན་གྱི་དུས་ཆེན་བཟང་པོར་བཅོ་བརྒྱད་པ་ལེགས་བཤད་རྒྱ་མཚོའམ་འཇམ་
དབྱངས་དབྱངས་ཅན་དགྱེས་པའི་བློ་གྲོས་ཀྱིས་གནས་ཆེན་ལུམྦི་ནིའི་གཙུག་ལག་ཁང་དུ་བླ་མཆོད་མཆོད་སྤྲིན་བསྟར་འབུལ་དང་འབྲེལ་གསོལ་བ་བཏབ་པ་སིདྡྷི་རསྟུ། ། ། ། དགེའོ། ། ༈ ། ༧སྐྱབས་མགོན་ཛྙ་ན་བཛྲ་རིན་པོ་ཆེའི
༧ཞབས་བརྟན་རྡོ་རྗེའི་གླུ་དབྱངས་ཞེས་བྱ་བ་བཞུགས་སོ། ། ༈ ། ཨོཾ་སྭསྟི། འགྲོ་ལ་འཆི་མེད་མཆོག་སྦྱིན་ཚེ་ཡི་ལྷ། ། བླ་མ་དྲང་སྲོང་གྲུབ་རིགས་རྒྱ་མཚོ་ཡི། ། བྱིན་བརླབས་དངོས་གྲུབ་མཛད་པ་མེད་པའི་
གཏེར༑ ། འགྱུར་མེད་རྟག་པ་དམ་པས་ཤིས་པ་སྩོལ། ། འགྲོ་ལ་ཀུན་དགའི་དཔལ་སྦྱིན་རིན་ཆེན་གསུམ། ། གཅིག་བསྡུས་རིགས་གསུམ་མཁྱེན་བརྩེ་ནུས་པའི་གར། ། འཁོན་གདུང་དྲི་མེད་ངོ་མཚར་

སྤྲུལ་པའི་སྐུ། ། རྡོ་རྗེ་འཛིན་པའི་གཙུག་རྒྱན་ཞབས་བརྟན་གསོལ། ། ཇི་སྙེད་ཤེས་བྱ་ཐུགས་ཆུད་མཁས་པའི་རྩེ། ། ཇི་བཞིན་གནས་ལུགས་མངོན་གྱུར་གྲུབ་པའི་ཕུལ། ། འགྲོ་ཁམས་རྗེས་འཛིན་
ཐུགས་བསྐྱེད་ཟླ་མེད་པ། ། བསྟན་པའི་སྲོག་ཤིང་ཆེན་པོར་ཞབས་བརྟན་གསོལ། ། སྲིད་ཞི་མཉམ་གཟིགས་འཇམ་མགོན་བརྩེ་བ་ཆེ། ། བརྟན་མཁས་ཤེས་བྱ་ཀུན་མཁྱེན་པཎྜི་ཏ། ། མཐུ་སྟོབས་བདག་
ཉིད་འཁོན་སྟོན་རིམ་བྱོན་གྱི། ། རྒྱལ་ཚབ་དམ་པར་སྐལ་བརྒྱར་ཞབས་བརྟན་གསོལ། ། དེ་ལྟར་ལྷག་བསམ་དག་པས་གསོལ་བཏབ་དོན། ། ཆོས་ཉིད་བདེན་མཐུ་མཆོག་གསུམ་བླ་མ་ལྷས། ། བདེན་
ཚིག་འགྲུབ་པའི་གྲོགས་དན་གཡེལ་མེད་ཀྱིས། ། ཞབས་བརྟན་ཕྲིན་ལས་འཕེལ་བའི་དགེ་ལེགས་སྩོལ། ། ཅེས་བསྟན་པའི་མངའ་བདག་དཔལ་ས་སྐྱ་པ་ཆེན་པོ་སྒྲོལ་ཕོའི་༧སྐྱབས་མཆོག་བདག་ཁྲི་རྡོ་རྗེ་འཆང་ཆེན་པོའི་
གདུང་སྲས་གཉིས་པ་རིན་པོ་ཆེ་མཚན་དཔེ་གསར་བཞད་ལ་མཚན་གསོལ་དང་འབྲེལ་ཞབས་བརྟན་བློ་ཀ་ལྔ་ཞིག་གསར་རྩོམས་ཀྱི་འབུལ་དགོས་ཞེས་མ་མཇལ་དར་ནང་མཛོད་དང་རྟེན་བ་བཅས་བཀའ་ཕྲིན་གསེར་ལྟར་ལྕི་བ་དྭང་དུ་བླངས་ཏེ་དོན་གྲུབ་ཅེས་པ་
ས་མོ་ལུག་གི་ལོ་ཧོར་ཟླ་ཚེས་འཇམ་མགོན་ས་སྐྱ་པཎྜི་ཏ་ཆེན་པོའི་དུས་ཆེན་ཉིན་བླ་མཆོད་རྒྱས་གཤོམ་ཐོག་མཚན་གསོལ་གྱིས་ཇི་ཕེབས་མཚན་བཀྲའི་ཞབས་བརྟན་ཚིགས་བཅད་དབང་པོའི་གྲངས་ལྡན་ལོ་ཟླ་དེ་གའི་ཚེས་འགྲོ་མགོན་ཆོས་

༄༅།། རྒྱལ་འཕགས་པ་རིན་པོ་ཆེའི་དུས་ཆེན་ཉིན་བླ་མཆོད་མཆོད་སྤྲིན་དང་འབྲེལ་བཅོ་བརྒྱད་ཁྲི་མིང་ལྕེ་བཙུན་སུ་བྷ་ཥི་ཏས་ལུམྦི་ནིའི་གཙུག་ལག་ཁང་དུ་གང་དྲན་གསོལ་བ་བཏབ་པ་སརྦ་ཛ་ག་
ཏམ། ། ༈ ། ༧འཁོན་གདུང་ཨ་ཀཱཤཱ་བཛྲའི་༧ཞབས་བརྟན་སྨོན་ཚིག་འཆི་མེད་གྲུབ་པའི་དབྱངས་སྙན་ཞེས་བྱ་བ་བཞུགས་སོ། ། ༈ ། རྒྱལ་བ་ཀུན་གྱིས་རབ་བསྔགས་ཚེ་མཐའ་ཡས། ། རྣམ་པར་རྒྱལ་མ་
ཡིད་བཞིན་འཁོར་ལོ་སོགས། ། འཆི་མེད་ཚེ་ལྷ་རྒྱ་མཚོའི་ཚོགས་རྣམས་ཀྱིས། ། དེང་འདིར་རིང་འཚོའི་མེ་ཏོག་ཆར་དུ་ཕོབས། ། ངག་ལ་དབང་བསྒྱུར་རྡོ་རྗེ་རྣོན་པོ་དང་། ། གཉིས་མེད་བློ་གྲོས་ནམ་
མཁའི་ཀློང་ཡངས་ལས། ། ཐེག་ཆེན་འཕྲིན་ལས་འོད་ཟེར་འབུམ་སྤྲོ་བའི། ། སྣང་བྱེད་ཆོས་ཀྱི་རྒྱལ་མཚན་ཞབས་བརྟན་གསོལ། ། བརྩེ་ཆེན་བསྟན་པའི་རྒྱལ་སྲིད་སྣ་བདུན་ལ། ། རིགས་ཀྱི་ཅོད་པན་
འཛིན་པར་མངའ་གསོལ་ནས། །ཟབ་རྒྱས་གདམས་པ་རྒྱ་མཚོར་དབང་འབྱོར་བའི། ། འཁོར་ལོས་བསྒྱུར་རྒྱལ་དམ་པར་ཞབས་བརྟན་གསོལ། ། ལེགས་བྱས་ཕུང་པོ་མི་ཤིགས་རྡོ་རྗེའི་ཁྲིར། ། 
མངའ་གསོལ་འཁོན་གདུང་རིགས་ཀྱི་མྱུ་གུ་གང་། ། ཉི་གཞོན་འོད་ཀྱིས་ཁྱབ་པའི་གསེར་རི་བཞིན། ། འཛམ་གླིང་བསྟན་འགྲོའི་མགོན་དུ་ཞབས་བརྟན་གསོལ། ། སྐྱབས་གནས་མཆོག་གསུམ་རྒྱ་

མཚོའི་བྱིན་རླབས་དང་། ། རྟེན་འབྲེལ་ཆོས་ཉིད་བསླུ་བ་མེད་པའི་སྟོབས། ། དམ་ལྡན་ཆོས་སྐྱོང་སྲུང་མའི་འཕྲིན་ལས་ཀྱིས། ། སྨོན་པའི་དོན་ཀུན་ཇི་བཞིན་འགྲུབ་གྱུར་ཅིག། ཅེས་པ་འདི་ཡང་རིགས་མྱུག་
ཚ་བོ་འཁོན་གདུང་གཞོན་ནུ་༧སྐུ་འཁྲུངས་སྐབས་ངག་དབང་བློ་བློ་གྲོས་ནམ་མཁའ་ཐེག་ཆེན་ཆོས་ཀྱི་རྒྱལ་མཚན་ཞེས་མཚན་གསོལ་དང་འབྲེལ། ཞབས་བརྟན་སྨོན་ཚིག་འདི་བཞིན་དགའ་བའི་ཡིད་ཀྱིས་དྲངས་ཏེ་འཁོན་རིགས་ཁྲི་འཛིན་ངག་དབང་
ཀུན་དགས་མ་བསྐུལ་དྭང་བའི་བློས་སྦྱར་བ་དེ་དེ་བཞིན་དུ་འགྲུབ་པར་གྱུར་ཅིག། ། ། ་༈ ། ཤར་ཆེན་ཀླུ་ལྡིང་མཁན་ཆེན་རྡོ་རྗེ་འཆང་གི་གསོལ་འདེབས་དྲང་སོང་བདེན་སྨོན་རྡོ་རྗེའི་གླུ་དབྱངས་ཞེས་བྱ་བ་བཞུགས་སོ། ། ༈ ། འཇམ་
དཔལ་དཔའ་བོའི་སྤོབས་པའི་གཏེར་ཆེན་ཚོགས། ། དབྱངས་ཅན་དགའ་མས་གཅིག་ཏུ་སྤུངས་པའི་དཔྱིད། ། བསྟན་པའི་སྤྱི་ནོར་སྲིད་མུན་དྲུང་འབྱིན་པའི། ། ཐེག་ཆེན་ཆོས་ཀྱི་ཉི་མ་འཚོ་གཞེས་
གསོལ༑ ། བྱམས་པའི་དཔལ་གོས་བརྩེ་བའི་གེ་སར་ཅན། ། དམིགས་མེད་སྙིང་རྗེའི་ཡལ་འདབ་འབོལ་བའི་ཁྲོད། ། ཟབ་དགུའི་མཁྱེན་རྟོགས་འདབ་སྟོང་དགོད་པའི་ཕུལ། ། རྣམ་འདྲེན་བྱེ་བའི་
གཙུག་རྒྱན་འཚོ་གཞེས་གསོལ། ། ཆོས་ཅན་ཀུན་རྟོགས་སྣང་ཆ་ཇི་སྙེད་ཚོགས། ། གཞན་དབང་གདན་གསུམ་དཀྱིལ་འཁོར་རོལ་མོར་འཆར། ། ཆོས་ཉིད་ཡོངས་གྲུབ་བདེ་ཆེན་ཡེ་ཤེས་ཀྱི། ། དོན་

༄༅། སྟོན་གསུང་གསང་འཛིན་པ་འཚོ་གཞེས་གསོལ། ། ཚོགས་གཉིས་ནོར་འཛིན་མ་མས་བསྐྱེད་བསྲིངས་པའི། ། རྣམ་གསུམ་ཁྲིམས་ཀྱི་ནོར་བུའི་རྐང་འཐུང་མཆོག། དོན་
གཉིས་འབྲས་བུའི་གཡུར་ཟ་ཁུར་ལྡན་སྐུ། ། མི་ཤིགས་རྡོ་རྗེའི་ཆོས་བདུན་གྲུབ་པར་སྨོན། ། རྩེ་གཅིག་གསོལ་བའི་མ་ལ་ཡ་རླུང་གིས། ། རྗེས་བརྩེའི་སྤྲིན་སྔོན་ཕུང་པོ་གཡོ་བ་ལས། ། གྲུབ་གཉིས་
བདུད་རྩིའི་ཐིག་ཕྲེང་ཕེབས་པ་དང་། ། སྐུ་བཞིའི་འབྲས་བཟང་མཆོག་གི་སྨིན་པ་སྩོལ། ། ཞེས་པའང་བསྟོད་ཡུལ་ཉིད་ལ་དད་པའི་སློབ་བུ་རྣམས་ཀྱི་རེ་སྐོང་ཕྱིར་ཤར་པ་མཁན་མཉྫུའི་མིང་ཅན་གྱིས་སྨྲས་པ་དོན་ཅན་དུ་གྱུར་
ཅིག། ། ། སརྦ་མངྒ་ལཾ། ། ། ། ༈ ། རྗེ་བཙུན་མ་ཀུན་དགའ་འཕྲིན་ལས་དཔལ་སྟེར་གྱི་ཞབས་བརྟན་སྨོན་ཚིག་འཆི་མེད་བདུད་རྩིའི་གྲུ་ཆར་ཞེས་བྱ་བ་བཞུགས་སོ། ། ༈ ། རབ་མཛེས་མཚན་དཔེའི་སྣང་བརྙན་ཡིད་ཀྱི་
མཚོར༑ ། འཕོས་པའི་མོད་ལ་འཆི་མེད་མཆོག་སྩོལ་བའི། ། འཕགས་མ་ཚེ་སྦྱིན་ཡིད་བཞིན་འཁོར་ལོ་ཡིས། ། དེང་འདིར་འཆི་མེད་གྲུབ་པའི་དགའ་སྟོན་སྩོལ། ། རིགས་གསུམ་ཟློས་གར་རྗེ་བཙུན་
ས་སྐྱ་པའི། ། འགྲོ་ཀུན་དགའ་མཛད་ཐབས་མཁས་འཕྲིན་ལས་ཀྱིས། ། སྲིད་ཞིའི་ཕན་བདེའི་འཛུམ་པའི་དཔལ་སྟེར་མ། ། མཁས་བཙུན་གྲུབ་པའི་དབང་མོ་ཞབས་བརྟན་གསོལ། ། སྐུ་ཚེའི་འདུ་བྱེད་

༄༅། བསྐལ་བ་བརྒྱ་མཚོར་བརྟན་དམ་པའི་ཚུལ་དགུས་དཔལ་གྱིས་རབ་མཛེས་ཤིང་། ། གཞན་ཕན་འཕྲིན་ལས་མཁའ་ལྟར་ཁྱབ་པ་ཡི། ། བསྟན་འགྲོའི་དོན་ཆེན་འགྲུབ་པའི་བཀྲ་ཤིས་ཤོག་། ཅེས་པ་འདི་
ཡང་རང་རིགས་རྗེ་བཙུན་ཆུང་ངུའི་འཁྲུངས་སྐར་ཐེང་དང་པོའི་སྐབས་འདོན་རྒྱུ་དགོས་ཞེས་རྨོ་རྨོ་ལགས་ནས་བསྐུལ་མ་མཛད་པ་བཞིན་འཁོན་རིགས་ཁྲི་འཛིན་ངག་དབང་ཀུན་དགས་གནས་ཆེན་ལུམ་བྷི་ཚལ་བཀྲ་ཤིས་རབ་བརྟན་གླིང་དགོན་པར་
སྦྱར་བ་དེ་དེ་བཞིན་དུ་འགྲུབ་པར་གྱུར་ཅིག། ། ། ༈ ། འཁོན་གདུང་སྤྱིའི་ཞབས་བརྟན་ནི། ། ༈ ། བཀྲ་ཤིས་ཡོན་ཏན་མ་ལུས་འབྱུང་བའི་གནས། ། བཀྲ་ཤིས་སེམས་དཔའ་ཆེན་པོ་འཇམ་པའི་དབྱངས། ། 
བཀྲ་ཤིས་འོད་གསལ་འཆི་མེད་ལས་སྤྲུལ་པའི། ། བཀྲ་ཤིས་ལྷ་བབས་གདུང་བརྒྱུད་ཞབས་བརྟན་ཤོག། དཔལ་འབར་རྒྱལ་བའི་བྱིན་རླབས་འོད་པོ་ཆེ། ། དཔལ་འབར་ནུས་མཐུའི་སྣང་བས་འཇིག་
རྟེན་གསུམ། ། དཔལ་འབར་མ་རིག་མུན་ལས་རྒྱལ་མཛད་པའི། ། དཔལ་འབར་འཁོན་གྱི་གདུང་བརྒྱུད་ཞབས་བརྟན་ཤོག། འཛམ་གླིང་བྱང་ཕྱོགས་ཐུབ་པའི་རྒྱལ་ཚབ་ཞེས། ། འཛམ་གླིང་མཁས་
གྲུབ་ཡོངས་ཀྱིས་ཆེར་བསྔགས་པའི། ། འཛམ་གླིང་བསྟན་པའི་བདག་པོ་ས་སྐྱའི་གདུང་། ། འཛམ་གླིང་གདུལ་བྱའི་མགོན་དུ་ཞབས་བརྟན་ཤོག། ཐུབ་བསྟན་མཛེས་རྒྱན་བསྟན་འཛིན་དུ་མ་ལས། ། 

༄༅། རྒྱན་དྲུག་མཆོག་སོགས་སྐྱེས་ཆེན་དུ་མ་ཞིག། སྙིགས་དུས་བསྟན་འགྲོའི་མགོན་དུ་འཁོན་གདུང་ཞེས། ། རྒྱལ་བས་རྒྱན་དུ་བསྔགས་ཁྱོད་ཞབས་བརྟན་ཤོག། མཁས་
གྲུབ་ཇི་སྙེད་རིམ་བྱོན་ས་སྐྱའི་གདུང་། ། ཆད་མེད་མྱུར་དུ་བྱོན་ནས་སྐྱེ་རྒུ་ལ། ། སྲིད་ཞིའི་དཔལ་འབྱོར་རྒྱམཚོ་ལེགས་བྱོན་ནས། ། ཐར་མཆོག་ཡིད་བཞིན་ནོར་བུ་དེང་འདིར་བྱོན། ། ཅེས་པ་དགེ་བསྙེན་
ཀུན་དགའ་རྒྱལ་མཚན་གྱི་ངོར་ས་སྐྱ་པ་ཀུན་བློས་སོ། ། ༈ ། དཀོན་མཆོག་རིན་ཆེན་གསུམ་གྱི་བྱིན་རླབས་དང་། ། དཀར་ཕྱོགས་དགའ་བའི་མཐུ་དང་ནུས་པ་ཡིས། ། རྒྱལ་བའི་བསྟན་འཛིན་འཇམ་དབྱངས་
ཡབ་སྲས་སོགས། ། སྐུ་ཚེ་རིང་ཞིང་ཕྲིན་ལས་རྒྱས་གྱུར་ཅིག། བླ་མ་སྐུ་ཁམས་བཟང་ལ་གསོལ་བ་འདེབས། ། མཆོག་ཏུ་སྐུ་ཚེ་རིང་ལ་གསོལ་བ་འདེབས། ། འཕྲིན་ལས་དར་ཞིང་རྒྱས་ལ་གསོལ་བ་
འདེབས། ། བླ་མ་འབྲལ་བ་མེད་པར་བྱིན་གྱིས་རློབས། ། སྐུ་བསོད་རི་བོ་བཞིན་དུ་བརྟན་པ་དང་། ། བསྟན་འཛིན་ཉི་ཟླ་བཞིན་དུ་གསལ་བ་དང་། ། སྙན་གྲགས་ནམ་མཁའ་ལྟ་བུར་ཁྱབ་པ་ཡིས། ། 
བཀྲ་ཤིས་དེས་ཀྱང་དེར་འདིར་བདེ་ལེགས་ཤོག། ༄༅། ། ཨོཾ་སྭསྟི། པཎ་ཆེན་ཤཱཀྱ་ཤྲཱིས་མཛད་པར་གྲགས་པའི་གནས་བརྟན་ཕྱག་མཆོད་དང་འབྲེལ་བའི་ཆོ་ག་མདོར་བསྡུས་ཙམ་བྱ་ཚུལ་གྱི་ངག་འདོན་

ནི། ༈ ། སངས་རྒྱས་ཆོས་དང་ཚོགས་ཀྱི་མཆོག་རྣམས་ལ། ། བྱང་ཆུབ་བར་དུ་བདག་ནི་སྐྱབས་སུ་མཆི། ། བདག་གིས་སྦྱིན་སོགས་བགྱིས་པའི་བསོད་ནམས་ཀྱིས། ། འགྲོ་ལ་ཕན་ཕྱིར་སངས་རྒྱས་
འགྲུབ་པར་ཤོག། ཅི་ནུས་ཀྱི་སྐྱབས་སེམས་སྔོན་དུ་བཏང་ནས། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག། སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག། 
སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག། ཉེ་རིང་ཆགས་སྡང་དང་བྲལ་བའི་བཏང་སྙོམས་ལ་གནས་པར་གྱུར་ཅིག། སྐྱབས་གནས་དཀོན་མཆོག་གསུམ་གྱི་བདེན་པ་དང་། ། རྒྱལ་
བ་སྲས་བཅས་རྣམས་ཀྱི་བྱིན་རླབས་དང་། ། ཚོགས་གཉིས་མངའ་ཐང་ཆོས་དབྱིངས་དག་སྟོབས་ཀྱིས། ། སྣོད་བཅུད་བདེ་ཆེན་ཞིང་གི་བཀོད་པའི་དབུས། ། ཡིད་འཕྲོག་ནོར་བུའི་གཞལ་མེད་ཁང་ཆེན་
པོར༑ ། རིན་ཆེན་སེང་ཁྲི་པད་ཟླའི་གདན་མཆོག་དང་། ། དངོས་བཤམས་གཟུངས་རིག་མོས་སྟོབས་ཀྱིས་སྤྲུལ་པའི། ། མཆོད་སྤྲིན་རྒྱ་མཚོས་གང་ཞིང་སྤྱོད་གྱུར་ཅིག། ཅེས་དང་། ན་མོ་རཏྣ་ཏྲ་ཡཱ་
ཡ༑ ཨོཾ་ན་མོ་བྷ་ག་ཝ་ཏེ་བཛྲ་སཱ་ར་པྲ་མརྔྷ་ནེ། ཏ་ཐཱ་ག་ཏཱ་ཡ། ཨརྷ་ཏེ་སམྱཀྶཾ་བུདྡྷ་ཡ། ཏདྱ་ཐཱ། ཨོཾ་བཛྲེ་བཛྲེ། མ་ཧཱ་བཛྲེ། མ་ཧཱ་ཏེ་ཛོ་བཛྲེ། མ་ཧཱ་བཏི་བཛྲེ། མ་ཧཱ་བོ་དྷི་ཙིཏྟ་བཛྲེ། མ་ཧཱ

༄༅། ། བོ་དྷི་མཎྜོ་པ་སཾ་ཀྲ་མ་ཎ་བཛྲེ་སཾ་ཀརྨ་ཨ་བ་ར་ཎ་བི་ཤྭ་དྷ་ན་བཛྲེ་སྭཱ་ཧཱ། མཆོད་པའི་སྤྲིན་གྱི་སྔགས་ལན་གསུམ་རོལ་མོ་བཅས་བྱ། སྤོས་བཏུལ་ཞིང་གདངས་དང་བཅས། ལག་མཐིལ་
ལྟར་མཉམ་རིན་ཆེན་གྱིས་སྤྲས་པའི། ། ལྗོན་ཤིང་ཆུ་མཚོས་བརྒྱན་པའི་ས་གཞིའི་དབུས། ། རིན་ཆེན་ལས་གྲུབ་གྲུ་བཞི་སྒོ་བཞི་པ། ། པདྨ་ཉི་ཟླས་བརྒྱན་པའི་གདན་སྟེང་དུ། ། ཐུགས་རྗེས་རྩོད་པའི་
དུས་ཀྱི་གདུལ་བྱ་རྣམས། ། རྣམ་གྲོལ་ལམ་ལ་འགོད་མཛད་འགྲོ་བའི་མགོན། ། ཐུབ་པ་མཆོག་དང་གནས་བརྟན་ཆེན་པོ་རྣམས། ། འཁོར་དང་བཅས་པ་གནས་འདིར་གཤེགས་སུ་གསོལ། ། ཕྱོགས་
བཅུའི་རྒྱལ་བ་སྲས་བཅས་ཐམས་ཅད་དང་། ། ཤེས་རབ་མེ་འབར་ཉོན་མོངས་མཚོ་སྐེམ་ཤིང༌། ། རྣམ་གྲོལ་བསོད་ནམས་ཞིང་དུ་བཀའ་སྡོད་པ། ། ཕྱོགས་བཅུའི་ཉན་ཐོས་དགེ་འདུན་བཞུགས་སོ་
འཚལ་༑ ། ཡོན་སྦྱོར་མཆོད་པའི་གནས་སུ་སྤྱན་འདྲེན་གྱིས། ། འགྲོ་བའི་དོན་ཕྱིར་མཆོད་ཀྱིས་གཤེགས་སུ་གསོལ། ། འགྲོ་བའི་མགོན་པོ་ཀྱ་སེང་གེ་ཡིས། སངས་རྒྱས་བསྟན་པ་གང་གི་ཕྱག་ཏུ་
བཞགགསུང་རབ་རིན་ཆེན་སྒྲོམ་གྱི་ཁ་འབྱེད་པའི། ། ཆོས་སྐྱོང་དགྲ་བཅོམ་ཆེན་པོ་བཞུགས་སུ་འཚལ། ། དམ་ཆོས་སྤེལ་བའི་སླད་དུ་སྤྱན་འདྲེན་གྱིས། ། འགྲོ་བའི་དོན་ཕྱིར་མཆོད་ཀྱིས་གཤེགས་

སུ་གསོལ། ། ཐུབ་པས་བཀའ་བསྒོས་བསྟན་པའི་རྒྱལ་མཚན་འཛིན། ། ཡན་ལག་འབྱུང་དང་མ་ཕམ་ནགས་ན་གནས། ། དུས་ལྡན་རྡོ་རྗེ་མོ་བུ་བཟང་པོ་དང་། ། གསེར་བེའུ་བྷ་ར་དྷྭ་ཛ་གསེར་ཅན་
མཆོག༑ འཕགས་པ་བ་ཀུ་ལ་དང་སྒྲ་གཅན་འཛིན། ། ལམ་ཕྲན་བྷ་ར་དྷྭ་ཛ་བསོད་སྙོམས་ལེན། ། ལམ་བསྟན་ཀླུའི་སྡེ་སྦེད་བྱེད་མི་ཕྱེད་པ། ། དགྲ་བཅོམ་གནས་བརྟན་ཆེན་པོ་འདི་དག་ནི། ། བསོད་
ནམས་རིན་ཆེན་གླིང་དུ་སྤྱན་འདྲེན་གྱིས། ། འགྲོ་བའི་དོན་ཕྱིར་མཆོད་ཀྱིས་གཤེགས་སུ་གསོལ། ། སྤངས་དང་ཡེ་ཤེས་ཕུན་ཚོགས་སངས་རྒྱས་ཀྱང་། ། གདུལ་བྱའི་དབང་གིས་ཉན་ཐོས་ཚུལ་འཛིན་
པ༑ ། ཁྱད་པར་ཅན་གྱི་ཕྲིན་ལས་ཆོས་སྐྱོང་བའི། ། གནས་བརྟན་བཅུ་དྲུག་འདིར་བྱོན་གདན་ལ་བཞུགས། ། བདེ་གཤེགས་བཀའ་ལུང་གཙོར་མཛད་བསྟན་པ་སྲུང་། ། རང་དོན་དོར་ནས་འཁོར་བའི
ནགས་འཚལ་དུ། ། གཞན་དོན་ལྷུར་མཛད་གནས་བརྟན་བཅུ་དྲུག་པོ། ། དམ་བཅས་ཐུགས་རྗེའི་དབང་གིས་གནས་འདིར་གཤེགས། དགེ་བསྙེན་སྐྱབས་གསོལ་བདེན་པའི་ཚིག་བརྟན་པ། ། དཀོན་
ཆོག་གསུམ་གྱི་ཞབས་འབྲིང་མཆིས་སོ་འཚལ། ། བསོད་ནམས་རིན་ཆེན་ཞིང་དུ་སྤྱན་འདྲེན་གྱིས། ། འགྲོ་བའི་དོན་ཕྱིར་མཆོད་ཀྱིས་གཤེགས་སུ་གསོལ། ། གསུང་རྒྱུན་ལ་࿚ཕྱོགས་དུས་ཀུན་གྱི་སྐྱབས་

༄༅། གསུམ་བཀའ་སྡོད་བཅས། ། ཉོན་མོངས་འགྲོ་ལ་མཁྱེན་བརྩེས་རབ་དགོངས་ནས། ། དཔག་མེད་ཞིང་ནས་ཐོགས་མེད་རྫུ་འཁྲུལ་གྱིས། ། འདིར་གཤེགས་མཆོད་སྤྲིན་རྒྱ་
མཚོའི་དབུས་བཞུགས་གསོལ། ། རོལ་མོ་བཅས་སྤྱན་དྲངས། ཇི་སྙེད་སུ་དག་ཕྱོགས་བཅུའི་འཇིག་རྟེན་ན། ། དུས་གསུམ་གཤེགས་པ་མི་ཡི་སེང་གེ་ཀུན། ། བདག་གིས་མ་ལུས་དེ་དག་ཐམས་ཅད་
ལ༑ ། ལུས་དང་ངག་ཡིད་དྭང་བས་ཕྱག་བགྱིའོ། ། བཟང་པོ་སྤྱོད་པའི་སྨོན་ལམ་སྟོབས་དག་གིས། ། རྒྱལ་བ་ཐམས་ཅད་ཡིད་ཀྱི་མངོན་སུམ་དུ། ། ཞིང་གི་རྡུལ་སྙེད་ལུས་རབ་བཏུད་པ་ཡིས། ། རྒྱལ་
བ་ཀུན་ལ་རབ་ཏུ་ཕྱག་འཚལ་ལོ། ། རྡུལ་གཅིག་སྟེང་ན་རྡུལ་སྙེད་སངས་རྒྱས་རྣམས། ། སངས་རྒྱས་སྲས་ཀྱི་དབུས་ན་བཞུགས་པ་དག། དེ་ལྟར་ཆོས་ཀྱི་དབྱིངས་རྣམས་མ་ལུས་པ། ། ཐམས་ཅད་
རྒྱལ་བ་དག་གིས་གང་བར་མོས། ། དེ་དག་བསྔགས་པ་མི་ཟད་རྒྱ་མཚོ་རྣམས། ། དབྱངས་ཀྱི་ཡན་ལག་རྒྱ་མཚོའི་སྒྲ་ཀུན་གྱིས། ། རྒྱལ་བ་ཀུན་གྱི་ཡོན་ཏན་རབ་བརྗོད་ཅིང་། ། བདེ་བར་གཤེགས་པ་
ཐམས་ཅད་བདག་གིས་བསྟོད། ། དེ་ནས། མཚུངས་མེད་ལྟ་བས་མི་ངོམས་ཤིང་། ། གསེར་གྱི་མདོག་ཅན་མཛེས་པའི་སྐུ། ། ཞལ་གཅིག་ཕྱག་གཉིས་སྐྱིལ་ཀྲུང་བཞུགས། ། ས་གནོན་མཉམ་བཞག་

མཛད་ཕྱག་འཚལ། ། བླ་མའི་སྐུ་ཚེ་བརྟན་པ་དང་། ། བསྟན་པ་རྒྱས་པར་བྱིན་གྱིས་རློབས། ། གངས་རི་ཆེན་པོ་ཏི་སེ་ན། ། འཕགས་པའི་གནས་བརྟན་ཡན་ལག་འབྱུང་། ། དགྲ་བཅོམ་སྟོང་དང་སུམ་
བརྒྱས་བསྐོར། ། སྤོས་ཕོར་རྔ་གཡབ་འཛིན་ཕྱག་འཚལ། ། བླ་མའི་སྐུ་ཚེ་བརྟེན་པ་དང་། ། བསྟན་པ་རྒྱས་པར་བྱིན་གྱིས་རློབས། ། དྲང་སྲོང་རི་ཡི་ཤེལ་ནགས་ན། ། འཕགས་པའི་གནས་བརྟན་མི་
ཕམ་པ། ། དགྲ་བཅོམ་བརྒྱ་ཕྲག་གཅིག་གིས་བསྐོར། ། ཕྱག་གཉིས་མཉམ་བཞག་མཛད་ཕྱག་འཚལ། ། བླ་མའི་སྐུ་ཚེ་བརྟན་པ་དང་། ། བསྟན་པ་རྒྱས་པར་བྱིན་གྱིས་རློབས། ། ལོ་མ་བདུན་པའི་རི་
ཕུག་ན། ། འཕགས་པའི་གནས་བརྟན་ནགས་ན་གནས། ། དགྲ་བཅོམ་སྟོང་དང་བཞི་བརྒྱས་བསྐོར། ། སྡིགས་མཛུབ་རྔ་གཡབ་འཛིན་ཕྱག་འཚལ། ། བླ་མའི་སྐུ་ཚེ་བརྟན་པ་དང་། ། བསྟན་པ་རྒྱས་
པར་བྱིན་གྱིས་རློབས། ། འཛམ་བུ་གླིང་གི་ཟངས་གླིང་ན། ། འཕགས་པའི་གནས་བརྟན་དུས་ལྡན་ནི། ། དགྲ་བཅོམ་སྟོང་དང་ཆིག་བརྒྱས་བསྐོར། ། གསེར་གྱི་རྣ་ཀོར་འཛིན་ཕྱག་འཚལ། ། བླ་མའི་སྐུ་
ཚེ་བརྟན་པ་དང་། ། བསྟན་པ་རྒྱས་པར་བྱིན་གྱིས་རློབས། ། སིངྒ་ལ་ཡི་གླིང་ན་ནི། ། གནས་བརྟན་རྡོ་རྗེ་མོ་ཡི་བུ། ། དགྲ་བཅོམ་ཆེན་པོ་སྟོང་གིས་བསྐོར། ། སྡིག་མཛུབ་རྔ་གཡབ་འཛིན་ཕྱག་

༄༅། ། འཚལ། ། བླ་མའི་སྐུ་ཚེ་བརྟན་པ་དང་། ། བསྟན་པ་རྒྱས་པར་བྱིན་གྱིས་རློབས། ། ཆུ་བོ་ཡ་མུན་ན་གླིང་ན། ། འཕགས་པའི་གནས་བརྟན་བཟང་པོ་ནི། ། དགྲ་བཅོམ་སྟོང་
དང་ཉིས་བརྒྱས་བསྐོར། ། ཆོས་འཆད་མཉམ་བཞག་མཛད་ཕྱག་འཚལ། ། བླ་མའི་སྐུ་ཚེ་བརྟན་པ་དང་། ། བསྟན་པ་རྒྱས་པར་བྱིན་གྱིས་རློབས། ། གནས་མཆོག་ཁ་ཆེའི་ཡུལ་ན་ནི། ། འཕགས་པའི་
གནས་བརྟན་གསེར་བེའུ། ། དགྲ་བཅོམ་ཆེན་པོ་ལྔ་བརྒྱས་བསྐོར། ། རིན་ཆེན་ཞགས་པ་འཛིན་ཕྱག་འཚལ། ། བླ་མའི་སྐུ་ཚེ་བརྟན་པ་དང་། ། བསྟན་པ་རྒྱས་པར་བྱིན་གྱིས་རློབས། ། ནུབ་ཀྱི་བ་གླང་
སྤྱོད་ན་ནི། ། བྷ་ར་དྷྭ་ཛ་གསེར་ཅན་ལ། ། དགྲ་བཅོམ་ཆེན་པོ་བདུན་བརྒྱས་བསྐོར། ། ཕྱག་གཉིས་མཉམ་བཞག་མཛད་ཕྱག་འཚལ། ། བླ་མའི་སྐུ་ཚེ་བརྟན་པ་དང་། ། བསྟན་པ་རྒྱས་པར་བྱིན་གྱིས་
རློབས༑ ། བྱང་གི་སྒྲ་མི་སྙན་ན་ནི། ། འཕགས་པའི་གནས་བརྟན་བ་ཀུ་ལ། ། དགྲ་བཅོམ་ས་བརྟན་བ་ཀུ་ལ། ། དགྲ་བཅོམ་ཆེན་པོ་དགུ་བརྒྱས་བསྐོར། ། ཕྱག་གཉིས་ནེའུ་ལེ་འཕྱག་འཚལ། ། བླ་མ་
བརྟན་པ་དང་། བསྟན་པ་རྒྱས་པར་བྱིན་གྱིས་རློབས། ། པྲི་ཡང་ཀུ་ཡི་གླིང་ན་ནི། ། འཕགས་པའི་གནས་བརྟན་སྒྲ་གཅན་འཛིན། ། དགྲ་བཅོམ་སྟོང་དང་ཆིག་བརྒྱས་བསྐོར། ། རིན་ཆེན་པྲོག་ཞུ་འཛིན་ཕྱག་འཚལ། 

བླ་མའི་སྐུ་ཚེ་བརྟན་པ་དང་། ། བསྟན་པ་རྒྱས་པར་བྱིན་གྱིས་རློབས། ། བྱ་རྒོད་ཕུང་པོའི་རི་བོ་ལ། ། འཕགས་པའི་གནས་བརྟན་ལམ་ཕྲན་བསྟན། ། དགྲ་བཅོམ་སྟོང་དང་དྲུག་བརྒྱས་བསྐོར། ། ཕྱག་
གཉིས་མཉམ་བཞག་མཛད་ཕྱག་འཚལ། ། བླ་མའི་སྐུ་ཚེ་བརྟན་པ་དང་། ། བསྟན་པ་རྒྱས་པར་བྱིན་གྱིས་རློབས། ། ཤར་གྱི་ལུས་འཕགས་གླིང་ན་ནི། ། བྷ་ར་དྷྭ་ཛ་བསོད་སྙོམས་ལེན། ། དགྲ་བཅོམ་
སྟོང་ཕྲག་གཅིག་གིས་བསྐོར། ། གླེགས་བམ་ལྷུང་བཟེད་འཛིན་ཕྱག་འཚལ། ། བླ་མའི་སྐུ་ཚེ་བརྟན་པ་དང་། ། བསྟན་པ་རྒྱས་པར་བྱིན་གྱིས་རློབས། ། ལྷ་གནས་སུམ་ཅུ་རྩ་གསུམ་ན། ། འཕགས་པའི་
གནས་བརྟན་ལམ་བསྟན་ནི། ། དགྲ་བཅོམ་ཆེན་པོ་དགུ་བརྒྱས་བསྐོར། ། ཆོས་འཆད་གླེགས་བམ་འཛིན་ཕྱག་འཚལ། ། བླ་མའི་སྐུ་ཚེ་བརྟན་པ་དང་། ། བསྟན་པ་རྒྱས་པར་བྱིན་གྱིས་རློབས། ། རི་ཡི་
རྒྱལ་པོ་ངོས་ཡངས་ལ། ། འཕགས་པའི་གནས་བརྟན་ཀླུ་ཡི་སྡེ། ། དགྲ་བཅོམ་སྟོང་དང་ཉིས་བརྒྱས་བསྐོར། ། བུམ་པ་མཁར་གསིལ་འཛིན་ཕྱག་འཚལ། ། བླ་མའི་སྐུ་ཚེ་བརྟན་པ་དང་། ། བསྟན་པ་
རྒྱས་པར་བྱིན་གྱིས་རློབས། ། རི་ཡི་རྒྱལ་པོ་བྷི་ཧུ་ལར། ། འཕགས་པའི་གནས་བརྟན་སྦེད་བྱེད་ནི། ། དགྲ་བཅོམ་སྟོང་དང་བཞི་བརྒྱས་བསྐོར། ། ཕྱག་གཉིས་གླེགས་བམ་འཛིན་ཕྱག་འཚལ། ། བླ

༄༅། མའི་སྐུ་ཚེ་བརྟན་པ་དང་། ། བསྟན་པ་རྒྱས་པར་བྱིན་གྱིས་རློབས། ། རི་ཡི་རྒྱལ་པོ་གངས་ཅན་ལ། ། འཕགས་པའི་གནས་བརྟན་མི་ཕྱེད་པ། ། དགྲ་བཅོམ་སྟོང་ཕྲག་
གཅིག་གིས་བསྐོར། ། བྱང་ཆུབ་མཆོད་རྟེན་འཛིན་ཕྱག་འཚལ། བླ་མའི་སྐུ་ཚེ་བརྟན་པ་དང་། ། བསྟན་པ་རྒྱས་པར་བྱིན་གྱིས་རློབས། ། འཕགས་པའི་དགེ་བསྙེན་དྷརྨ་ཏ། ། རལ་པ་ཐོད་བཅིངས་
གླེགས་བམ་ཁུར། ། སྣང་མཐའ་མདུན་གྱི་མཁའ་ལ་གཟིགས། ། རྔ་གཡབ་བུམ་པ་འཛིན་ཕྱག་འཚལ། ། བླ་མའི་སྐུ་ཚེ་བརྟན་པ་དང་། ། བསྟན་པ་རྒྱས་པར་བྱིན་གྱིས་རློབས། ། བརྩོན་པའི་གོ་བགོས་
མཐུ་སྟོབས་ཅན། ། སངས་རྒྱས་བསྟན་པ་ལེགས་བསྲུང་བ། ། ཤར་ལྷོ་ནུབ་བྱང་ཕྱོགས་བཞི་ཡི། ། རྒྱལ་ཆེན་བཞི་ལ་ཕྱག་འཚལ་ལོ། ། གསུང་རྒྱུན་ལ་བླ་མའི་སྐུ་ཚེ་བརྟན་པ་དང་། ། བསྟན་པ་རྒྱས་
པར་བྱིན་གྱིས་རློབས། ། ཕྱག་བྱར་འོས་པ་ཐམས་ཅད་ལ། ། ཞིང་རྡུལ་ཀུན་གྱི་གྲངས་སྙེད་ཀྱི། ། ལུས་བཏུད་པ་ཡིས་རྣམ་ཀུན་ཏུ། ། མཆོག་ཏུ་དད་པས་ཕྱག་འཚལ་ལོ། ། བླ་མའི་སྐུ་ཚེ་བརྟན་པ་དང་། ། བསྟན་པ་
རྒྱས་པར་བྱིན་གྱིས་རློབས། ། ཞེས་ཚར་གསུམ་སོགས་ཅི་ནུས། མེ་ཏོག་དམ་པ་ཕྲེང་བ་དམ་པ་དང་། ། སིལ་སྙན་རྣམས་དང་བྱུག་པ་གདུགས་མཆོག་དང་། ། མར་མེ་མཆོག་དང་བདུག་

སྤོས་དམ་པ་ཡིས། ། རྒྱལ་བ་དེ་དག་ལ་ནི་མཆོད་པར་བགྱི། ། ན་བཟའ་དམ་པ་རྣམས་དང་དྲི་མཆོག་དང་། ། ཕྱེ་མ་ཕུར་མ་རི་རབ་མཉམ་པ་དང་། ། བཀོད་པ་ཁྱད་པར་འཕགས་པའི་མཆོག་ཀུན་
གྱིས་༑ ། རྒྱལ་བ་དེ་དག་ལ་ནི་མཆོད་པར་བགྱི། ། མཆོད་པ་གང་རྣམས་བླ་མེད་རྒྱ་ཆེ་བ། ། དེ་དག་རྒྱལ་བ་ཐམས་ཅད་ལ་ཡང་མོས། ། བཟང་པོ་སྤྱོད་ལ་དད་པའི་སྟོབས་དག་གིས། ། རྒྱལ་བ་ཀུན་ལ་
ཕྱག་འཚལ་མཆོད་པར་བགྱི། ། ན་མོ་རཏྣ་ཏྲ་ཡཱ་ཡ། སོགས་སྔགས་དང་རོལ་མོ་བཅས་བྱ། སྤྲོ་ན་མཎྜལ་ཅི་ནུས་འབུལ། ཨོཾ་བཛྲ་བྷུ་མི་ཨཱ་ཧཱུྃ། གཞི་ཡོངས་སུ་དག་པ་དབང་ཆེན་གསེར་གྱི་ས་གཞི། ཨོཾ་བཛྲ་
རེ་ཁེ་ཨཱཿ ཧཱུྃ། ཕྱི་ལྕགས་རི་ཁོར་ཡུག་གིས་བསྐོར་བའི་དབུས་སུ་ཧཱུྃ། རིའི་རྒྱལ་པོ་རི་རབ། ཤར་ལུས་འཕགས་པོ། ལྷོ་འཛམ་བུ་གླིང་། ནུབ་བ་ལང་སྤྱོད། བྱང་སྒྲ་མི་སྙན། ལུས་དང་ལུས་
འཕགས། རྔ་ཡབ་དང་རྔ་ཡབ་གཞན། གཡོ་ལྡན་དང་ལམ་མཆོག་འགྲོ། སྒྲ་མི་སྙན་དང་སྒྲ་མི་སྙན་གི་ཟླ། རིན་པོ་ཆེའི་རི་བོ། དཔག་བསམ་གྱི་ཤིང་། འདོད་འཇོ་ཡི་བ། མ་རྨོས་པའི་ལོ་ཏོགའཁོར་ལོ་
རིན་པོ་ཆེ། ནོར་བུ་རིན་པོ་ཆེ། བཙུན་མོ་རིན་པོ་ཆེ། བློན་པོ་རིན་པོ་ཆེ། གླང་པོ་རིན་པོ་ཆེ། རྟ་མཆོག་རིན་པོ་ཆེ། དམག་དཔོན་རིན་པོ་ཆེ། གཏེར་ཆེན་པོའི་བུམ་པ། སྒེག་པ་

༄༅། མ། ཕྲེང་བ་མ། གླུ་མ། གར་མ། བདུག་སྤོས་མ། མེ་ཏོག་མ། མར་མེ་མ། དྲི་ཆབ་མ། ཉི་མ། ཟླ་བ། རིན་པོ་ཆེའི་གདུགས། ཕྱོགས་ལས་རྣམ་པར་
རྒྱལ་བའི་རྒྱལ་མཚན། ལྷ་དང་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་ཉིད་ཐུབ་དབང་གནས་བརྟན་བཅུ་དྲུག་འཁོར་དགྲ་བཅོམ་པའི་ཚོགས་དང་བཅས་པ་རྣམས་ལ་དབུལ་བར་
བགྱིའོ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབ་ཏུ་གསོལ། གང་གི་མཆོད་རྫས་ཞིང་ཁམས་རྒྱ་མཚོ་རྒྱ་མཚོའི་རྡུལ་སྙེད་སྣ་ཚོགས་མཆོད་པའི་སྤྲིན་ཕུང་
གིས༑ ། རྣམ་པར་བརྒྱན་པའི་རྒྱན་གྱི་འོད་ཟེར་ཕྱོགས་བཅུར་འཕྲོ་བའི་འོད་ཀྱི་རྩེ་མོར་རྒྱ་མཚོ་ཡི། ། རྡུལ་གྱི་གྲངས་སྙེད་རིན་ཆེན་པདྨོ་རིན་ཆེན་འོད་སྦྱིན་ཀུན་ནས་རྒྱས་པའི་སྙིང་པོ་ལ། ། ལྷ་དང་མི་ཡི་
འདོད་ཡོན་རྨད་འདི་འདོད་དགུའི་དཔལ་བྱུང་བྱེ་བ་ཕྲག་བརྒྱ་ལ་གནས་པ། ། ཀུན་ཏུ་བཟང་པོའི་རྣམ་སྤྲུལ་ཇི་བཞིན་ཀུན་ནས་དགེ་བའི་སེམས་ཀྱིས་སྤྲུལ་པའི་མཆོད་སྤྲིན་འདི། ། ཆོས་དབྱིངས་ཇི་བཞིན་
ནམ་མཁའི་དབྱིངས་ཀུན་ཀུན་ལ་ཁྱབ་ཅིང་སེམས་ཅན་དབྱིངས་མཐའ་ཇི་སྲིད་བར། ། རྣམ་པར་གནས་ནས་ཆོས་ཀྱི་རྒྱལ་པོ་རྒྱལ་བ་རྒྱལ་སྲས་རང་རྒྱལ་དགྲ་ལས་རྣམ་རྒྱལ་བས། ། ཀུན་ནས་བསྐོར་

བའི་དཀྱིལ་འཁོར་ཀུན་ཏུ་རྣམ་པར་མཆོད་པས་མཆོད་པ་ཀུན་གྱིས་མཉེས་གྱུར་ཅིག། དེང་ནས་བྱང་ཆུབ་སྙིང་པོའི་བར། ། བདག་གི་ལུས་དང་ལོངས་སྤྱོད་དང་། ། དུས་གསུམ་དགེ་བའི་དངོས་པོ་
རྣམས༑ ། སེམས་ཅན་ཀུན་གྱི་དོན་གྱི་ཕྱིར། ། གུས་པས་ཁྱེད་ལ་དབུལ་བར་བགྱི། ། ཀུན་ནས་གཟིགས་པའི་སྤྱན་ལྡན་པ། ། ཡོན་གནས་དམ་པ་ཁྱེད་རྣམས་ཀྱིས། ། བདག་ལ་བརྩེ་བ་ཉེར་དགོངས་
ཏེ༑ ། བདག་གི་འདི་དག་བཞེས་སུ་གསོལ། ། བཞེས་ནས་བྱིན་གྱིས་བརླབ་ཏུ་གསོལ། ། ༀ་གུ་རུ་བུདྡྷ་བོ་དྷི་ས་ཏྭ་ས་པཱ་རི་ཝཱ་ར་མཎྜལ་ལ་པཱུ་ཛ་མེ་གྷ་ས་མུ་དྲ་སྤ་ར་ཎ་ས་མཱ་ཡེ་ཧཱུྃ། མཎྜལ་སོ་བདུན་མ་བླ་
ཆེན་འཕགས་པས་མཛད་པའོ། ། བསྡུ་ནོ། ༈ ། ཞིང་ཁམས་རྣམ་པར་དག་པ་འདིར། ། དབུས་ཀྱི་རི་རྒྱལ་རི་རབ་ལ། ། གླིང་བཞི་འདོད་ཡོན་ལྔ་ཡིས་བརྒྱན། ། ཉི་མ་ཟླ་བས་བསྐོར་བར་བྱེད། ། ལྷ་མིའི་
ལོངས་སྤྱོད་ཕུན་སུམ་ཚོགས། ། རྒྱལ་སྲིད་རིན་ཆེན་རྣམ་པ་བདུན། ། འདོད་འཇོའི་བ་དང་དཔག་བསམ་ཤིང་། ། མ་རྨོས་ལོ་ཐོག་གསེར་དང་དངུལ། ། འབྲུ་བཟང་ལོངས་སྤྱོད་བསམ་མི་ཁྱབ། ། 
དངོས་པོ་བཟང་ལ་གྱ་ནོམ་པ། ། བླ་མ་སངས་རྒྱས་རྣམས་ལ་འབུལ། ། རྫོགས་པའི་སངས་རྒྱས་ཐོབ་པར་ཤོག། ཨོཾ་གུ་རུ་བུདྡྷ་བོ་དྷི་ས་ཏཱ་མཎྜལ་ལ་པཱུ་ཛ་མེ་གྷ་ས་མུ་དྲ་སྤ་ར་ཎ་ས་མ་ཡེ་ཧཱུྃ། འདི་ནི་

༄༅། །འཇམ་མགོན་ས་པཎྜི་ཏས་གསུངས་པའོ། ། འདོད་ཆགས་ཞེ་སྡང་བ་གཏི་མུག་དབང་གིས་ནི། ། ལུས་དང་ངག་དང་དེ་བཞིན་ཡིད་ཀྱིས་ཀྱང་། ། སྡིག་པ་བདག་གིས་བགྱིས་པ་ཅི་
མཆིས་པ། ། དེ་དག་ཐམས་ཅད་བདག་གིས་སོ་སོར་བཤགས། ། ཕྱོགས་བཅུའི་རྒྱལ་བ་ཀུན་དང་སངས་རྒྱས་སྲས། ། རང་རྒྱལ་རྣམས་དང་སློབ་དང་མི་སློབ་དང་། ། འགྲོ་བ་ཀུན་གྱི་བསོད་ནམས་
གང་ལ་ཡང་། ། དེ་དག་ཀུན་གྱི་རྗེས་སུ་བདག་ཡི་རང་། ། གང་རྣམས་ཕྱོགས་བཅུའི་འཇིག་རྟེན་སྒྲོན་མ་རྣམས། ། བྱང་ཆུབ་རིམ་པར་སངས་རྒྱས་མ་ཆགས་བརྙེས། ། མགོན་པོ་དེ་དག་བདག་གིས་
ཐམས་ཅད་ལ། ། འཁོར་ལོ་བླ་ན་མེད་པ་བསྐོར་བར་བསྐུལ། ། མྱ་ངན་འདའ་སྟོན་གང་བཞེད་དེ་དག་ལ། ། འགྲོ་བ་ཀུན་ལ་ཕན་ཞིང་བདེ་བའི་ཕྱིར། ། བསྐལ་བ་ཞིང་གི་རྡུལ་སྙེད་བཞུགས་པར་
ཡང༑ ། བདག་གིས་ཐལ་མོ་རབ་སྦྱར་གསོལ་བར་བགྱི། ། ཕྱག་འཚལ་བ་དང་མཆོད་ཅིང་བཤགས་པ་དང་། ། རྗེས་སུ་ཡི་རང་བསྐུལ་ཞིང་གསོལ་བ་ཡི། ། དགེ་བ་ཅུང་ཟད་བདག་གིས་ཅི་བསགས་
པ༑ །ཐམས་ཅད་བདག་གིས་བྱང་ཆུབ་ཕྱིར་བསྔོའོ། ། གཟུངས་བཟླ་བར་སྤྲོ་ན། ཐུབ་དབང་འཁོར་བཅས་ཀྱི་མཚན་ནས་བོས་ཏེ་ཐུགས་དམ་བསྐུལ་བར་བསམ་ལ་མོས་པ་རྩེ་གཅིག་པས། ཏདྱ་ཐཱ། ཨོཾ་མུ་ནི་

མུ་ནི་མ་ཧཱ་མུ་ནི་ཤཱཀྱ་མུ་ན་ཡེ་སྭཱ་ཧཱ། ཞེས་བརྒྱ་རྩ་སོགས་ཅི་ནུས་བཟླས་མཐར། གསུང་རྒྱུན་ལ། གུས་པས་ཕྱག་འཚལ་ཀུན་བཟང་མཆོད་སྤྲིན་འབུལ། ། སྡིག་པ་ཀུན་བཤགས་དགེ་ལ་རྗེས་ཡི་རང་། ། ཆོས་
འཁོར་བསྐོར་ཞིང་རྟག་ཏུ་བཞུགས་སུ་གསོལ། ། འདིས་མཚོན་དགེ་བ་བྱང་ཆུབ་ཆེན་པོར་བསྔོ། ། ཐེག་ཆེན་སེམས་བསྐྱེད་ལེན་པ་ལ། ཕྱོགས་བཅུ་ན་བཞུགས་པའི་སངས་རྒྱས་བཅོམ་ལྡན་འདས་རྣམས
དང་༑ ས་བཅུ་ལ་གནས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་དང་། བླ་མ་རྡོ་རྗེ་འཛིན་པ་ཆེན་པོ་རྣམས་བདག་ལ་དགོངས་སུ་གསོལ། ༈། བྱང་ཆུབ་སྙིང་པོར་མཆིས་ཀྱི་
བར༑། སངས་རྒྱས་རྣམས་ལ་སྐྱབས་སུ་མཆི། ། ཆོས་དང་བྱང་ཆུབ་སེམས་དཔའ་ཡི། ། ཚོགས་ལའང་དེ་བཞིན་སྐྱབས་སུ་མཆི། ། ལུས་དང་དེ་བཞིན་ལོངས་སྤྱོད་དང་། ། དུས་གསུམ་དགེ་པའི
དངོས་པོ་རྣམས། ། སེམས་ཅན་ཀུན་གྱི་དོན་གྱི་ཕྱིར། ། ཕོངས་པ་མེད་པར་བཏང་བར་བྱ། ། ཅེས་དང་། ཇི་ལྟར་སྔོན་གྱི་བདེ་གཤེགས་ཀྱིས། ། བྱང་ཆུབ་ཐུགས་ནི་བསྐྱེད་པ་དང་། ། བྱང་ཆུབ་སེམས་
དཔའི་བསླབ་པ་ལ། ། དེ་དག་རིམ་བཞིན་གནས་པ་ལྟར། ། དེ་བཞིན་འགྲོ་ལ་ཕན་དོན་དུ། ། བྱང་ཆུབ་སེམས་ནི་བསྐྱེད་བགྱི་ཞིང་། ། དེ་བཞིན་དུ་ནི་བསླབ་པ་ལའང་། ། རིམ་པ་བཞིན་དུ་བསླབ་པར་

༄༅། ། བགྱི། ། ལན་གསུམ། དེང་དུས་བདག་ཚེ་འབྲས་བུར་ཡོད། ། མི་ཡི་སྲིད་པ་ལེགས་པར་ཐོབ། ། དེ་རིང་སངས་རྒྱས་རིགས་སུ་སྐྱེས། ། སངས་རྒྱས་སྲས་སུ་ད་གྱུར་
ཏོ༑། ད་ནི་བདག་གིས་ཅི་ནས་ཀྱང་། ། རིགས་དང་མཐུན་པའི་ལས་བརྩམས་ཏེ། ། སྐྱོན་མེད་བཙུན་པའི་རིགས་འདི་ལ། ། རྙོགས་པར་མི་འགྱུར་དེ་ལྟར་བྱ། ། བདག་གིས་དེ་རིང་སྐྱོབ་པ་ཐམས་ཅད་
ཀྱི༑ ། སྤྱན་སྔར་འགྲོ་བ་བདེར་གཤེགས་ཉིད་དང་ནི། ། བར་དུ་བདེ་ལ་མགྲོན་དུ་བོས་ཟིན་གྱིས། ། ལྷ་དང་ལྷ་མིན་ལ་སོགས་དགའ་བར་གྱིས། ། བྱང་ཆུབ་སེམས་མཆོག་རིན་པོ་ཆེ། །མ་སྐྱེས་པ་
རྣམས་སྐྱེ་གྱུར་ཅིག ། སྐྱེས་པ་ཉམས་པ་མེད་པར་ཡང་། ། གོང་ནས་གོང་དུ་འཕེལ་བར་ཤོག ། བྱང་ཆུབ་སེམས་དང་མི་འབྲལ་ཞིང་། ། བྱང་ཆུབ་སྤྱོད་ལ་གཞོལ་བ་དང་། ། སངས་རྒྱས་རྣམས་ཀྱིས་
ཡོངས་བཟུང་ཞིང་། ། བདུད་ཀྱི་ལས་རྣམས་སྤོང་བར་ཤོག། བྱང་ཆུབ་སེངས་དཔའ་རྣམས་ཀྱིས་ནི། ། འགྲོ་དོན་ཐུགས་ལ་དགོངས་སྒྲུབ་ཅིང་། ། མགོན་པོ་ཡིས་ནི་གང་དགོངས་པ། ། སེམས་ཅན་
རྣམས་ལ་བདེ་འབྱོར་ཤོག། སེམས་ཅན་ཐམས་ཅད་བདེ་དང་ལྡན་གྱུར་ཅིག། ངན་འགྲོ་ཐམས་ཅད་རྟག་ཏུ་སྟོང་པ་དང་། ། བྱང་ཆུབ་སེམས་དཔའ་གང་དག་སར་བཞུགས་པ། ། དེ་དག་ཀུན་གྱི་སྨོན

ལམ་འགྲུབ་གྱུར་ཅིག། དེས་ཤིང་ཕ་རོལ་ཕྱིན་ལ་རབ་བརྩོན་ཏེ། ། བྱང་ཆུབ་སེམས་ནི་ནམ་ཡང་བརྗེད་མ་གྱུར། ། སྡིག་པ་གང་རྣམས་སྒྲིབ་པར་གྱུར་པ་དག ། དེ་དག་མ་ལུས་ཡོངས་སུ་བྱང་བར་
ཤོག༑ ༈ །སངས་རྒྱས་སྤྲུལ་པ་དགྲ་བཅོམ་འཕགས་པའི་ཚོགས། ། འགྲོ་བའི་དོན་དུ་བསྟན་པ་སྐྱོང་མཛད་པ། ། དཀོན་མཆོག་གསུམ་དངོས་གནས་བརྟན་བཅུ་དྲུག་གི། ། བསྟན་པ་ཡུན་རིང་
གནས་པར་བྱིན་གྱིས་རློབས། ། ཐུགས་རྗེའི་བདག་ཉིད་གནས་བརྟན་བཅུ་དྲུག་གིས། ། འཁོར་ཚོགས་སྲིད་མཚོ་ལས་བརྒལ་ཉོན་མོངས་མེད། ། ཁྲི་དང་དྲུག་སྟོང་བཞི་བརྒྱའི་ཚོགས་རྣམས་ཀྱིས། ། 
བསྟན་པ་ཡུན་རིང་གནས་པར་བྱིན་གྱིས་རློབས། ། སེམས་ཅན་ཀུན་གྱི་བསོད་གྱུར་དགྲ་བཅོམ་པ། ། རིག་དང་ཞབས་ལྡན་སྐྱེ་དགུའི་སྦྱིན་གནས་ཆེ། ། འཕགས་པའི་གང་ཟག་ཆེན་པོ་ཚོགས་རྣམས་
ཀྱིས༑ ། བསྟན་པ་ཡུན་རིང་གནས་པར་བྱིན་གྱིས་རློབས། ། བདག་གཞན་དགེ་བའི་རྩ་བ་འདི་ཡིས་ནི། ། ཕན་བདེའི་འབྱུང་གནས་བསྟན་པ་འཕེལ་གྱུར་ཞིང་། ། སྡུག་བསྔལ་ཀུན་འབྱུང་མ་ལུས་རབ་
སྤངས་ནས། ། སྲིད་པའི་རྒྱ་མཚོ་མྱུར་དུ་སྐེམ་པར་ཤོག། བསོད་ནམས་རྒྱ་མཚོ་ཡོངས་སུ་རྫོགས་བྱེད་ཅིང་། ། ཡེ་ཤེས་རྒྱ་མཚོ་རྣམ་པར་དག་གྱུར་ནས། ། སྨོན་ལམ་རྒྱ་མཚོ་མ་ལུས་ཡོངས་རྫོགས་

༄༅། ། ནས། ། ལུས་ཅན་ཀུན་ལ་ཁྱད་པར་འཕགས་པར་ཤོག ། ཚོགས་གཉིས་མཐར་ཕྱིན་དུས་གསུམ་རྒྱལ་བ་ཡི། ། ཕྲིན་ལས་བསྒྲུབ་ཅིང་ཡོན་ཏན་རྣམ་དབྱེ་མེད། ། སྐལ་བ་
མཉམ་པའི་གདུལ་བྱ་སྨིན་མཛད་པ། ། མཉམ་མེད་བླ་མ་མཆོག་གི་བཀྲ་ཤིས་ཤོག། དུས་གསུམ་རྒྱལ་བ་སྲས་བཅས་ཐུགས་རྗེ་ཡིས། ། ཉན་ཐོས་ཚུལ་བཟུང་སྲིད་པ་ཇི་སྲིད་བར། ། བསྟན་པ་སྐྱོང་
ཞིང་འགྲོ་བའི་དོན་མཛད་པ། ། གནས་བརྟན་ཆེན་པོ་རྣམས་ཀྱི་བཀྲ་ཤིས་ཤོག། ཟབ་ཅིང་རྒྱ་ཆེའི་གཟིགས་པ་པོ། ། ཡུལ་འཁོར་སྲུང་དང་འཕགས་སྐྱེས་པོ། ། སྤྱན་མི་བཟང་དང་རྣམ་ཐོས་སྲས། 
རྒྱལ་ཆེན་བཞི་ཡི་བཀྲ་ཤིས་ཤོག། ཕན་བདེ་འབྱུང་བའི་གནས་གཅིག་པོ། ། བསྟན་པ་ཡུན་རིང་གནས་པ་དང་། ། བསྟན་འཛིན་སྐྱེས་བུ་དམ་པ་རྣམས། ། སྐུ་ཚེའི་རྒྱལ་མཚན་བརྟན་གྱུར་ཅིག། སྟོན་
པ་འཇིག་རྟེན་ཁམས་སུ་བྱོན་པ་དང་། ། བསྟན་པ་ཉི་འོད་བཞིན་དུ་གསལ་བ་དང་། ། བསྟན་འཛིན་བུ་སློབ་དགེ་འདུན་མཐུན་པ་ཡིས། ། བསྟན་པ་ཡུན་རིང་གནས་པའི་བཀྲ་ཤིས་ཤོག། ཅེས་སོགས་བཀྲ་
ཤིས་ཅི་རིགས་བརྗོད་མཐར་རོལ་མོ་བྱའོ། ། ཞེས་པའང་མཉྫུ་གྷོཥས་བྲིས་བ་དགེ། ། ། ༄༅། ། སྒྲོལ་མ་མཎྜལ་བཞི་པའི་ཆོ་ག་བྱ་ཚུལ་གསལ་བའི་སྒྲོན་མེ་ཞེས་བྱ་བ་བཞུགས་སོ། ། ༈། གང་གི་མཚན་ཙམ་འཛིན་ཅིང་དྲན་པས་ཀྱང་། །

མཆོག་དང་ཐུན་མོང་དངོས་གྲུབ་སྩོལ་མཛད་པ། ། གཏན་གྱི་སྐྱབས་གཅིག་རྗེ་བཙུན་བཅོམ་ལྡན་མར། ། ཉེར་བཏུད་དེ་མཉེས་བྱེད་པའི་ཆོ་ག་འབྲི། ། འདིར་རྗེ་བཙུན་སྒྲོལ་མའི་མཎྜལ་བཞི་པ་བྱ་བར་འདོད་པས་གནས་ཁང་བྱི་དོར་བྱས་པའི་དབུས་སུ་སྟེགས་བུ་ཇི་ལྟར་རིགས་པ་སྟེགས་ཁེབས་སོགས་ཀྱིས་བཀབ་པའི་སྟེང་དུ་རྗེ་བཙུན་མའི་བྲིས་འབུར་གྱི་རྟེན་ཡོད་ན་བཤམ། དེའི་མདུན་དུ་མཎྜལ་ཚོམ་བུ་བདུན་མ་བཞི་བཤམ། མེད་ན་མཎྜལ་གཅིག་ལ་བསྐྱར་ནས་འབུལ། གཏོར་མ་ཟླུམ་པོ་བཞིའམ་གཅིག་པུས་ཀྱང་རུང་། ཡོན་ཆབ། སྤོས། མར་
མེ། ཞལ་ཟས་རྣམས་བཞིའམ་བསྡུ་ན་ཚར་རེ་ལ་ཁ་གསོས་ཀྱང་ཆོགདེ་ནས་སྟན་བདེ་བ་ལ་འདུག་ནས་ཁ་བཤལ་ཐོག་མར་མཆོད་པ་རྣམས། ཨོཾ་ཨ་མྲྀ་ཏ་ཧཱུཾ་ཕཊ། ཨོཾ་སྭ་བྷཱ་ཝ་ཤུདྡྷཿ སརྦ་དྷརྨཱཿ སྭ་བྷཱ་ཝ་ཤུདྡྷོ྅ཧཾ་གིས་སྦྱང་། སྟོང་པའི་
ངང་ལས་ཨོཾ་ལས་བྱུང་བའི་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ༀ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་རྫས་རྣམས་དྭངས་ཤིང་ཐོགས་པ་མེད་པ་ནམ་མཁའ་
གང་བར་གྱུར། ཨོཾ་བཛྲ་ཨརྒྷཾ་ཨཱཿ ཧཱུྃ། ཨོཾ་བཛྲ་པ་དྱཾ་ཨཱཿ ཧཱུྃ། ཨོཾ་བཛྲ་པུཥྤེ་ཨཱཿ ཧཱུྃ། ཨོཾ་བཛྲ་དྷུ་པེ་ཨཱཿ ཧཱུྃ། ཨོཾ་བཛྲ་ཨཱ་ལོ་ཀེ་ཨཱཿ ཧཱུྃ། ཨོཾ་བཛྲ་གནྡྷེ་ཨཱཿ ཧཱུྃ། ཨོཾ་བཛྲ་ནེ་ཝི་དྱ་ཨཱཿ ཧཱུྃ། ཨོཾ་བཛྲ་ཤཔྟ་ཨཱཿ 
ཧཱུྃ༑ ཞེས་སོ་སོའི་ཕྱག་རྒྱ་དང་བཅས་པས་བྱིན་གྱིས་བརླབས། ཨོཾ་བཛྲ་དྷརྨཱ་ར་ཎི་ཏ། པྲ་ར་ཎི་ཏ། སཾ་པྲ་ར་ཎི་ཏ། སརྦ་བུདྡྷ་ཀྵེ་ཏྲ་པྲ་ཙ་ལི་ཏེ། པྲ་ཛྙཱ་པཱ་ར་མི་ཏ། ནཱ་ད་སཾ་བྷ་ཝེ། བཛྲ་

༄༅།། དྷརྨཱ་ཧྲྀ་ད་ཡ། སནྟོ་ཥནི། ཧཱུྃ་ཧཱུྃ་ཧཱུྃ། ཧོཿ ཧོཿ ཧོཿ ཨཱ་ཁཾ་སྭཱ་ཧཱ། ཞེས་བརྗོད་ལ་ཏིང་ཤག་དཀྲོལ། སངས་རྒྱས་ཆོས་དང་ཚོགས་ཀྱི་མཆོག་རྣམས་ལ། ། བྱང་ཆུབ་བར་དུ་
བདག་ནི་སྐྱབས་སུ་མཆི། ། བདག་གིས་སྦྱིན་སོགས་བགྱིས་པའི་བསོད་ནམས་ཀྱིས། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཚར་གསུམ། རང་གི་སྙིང་ག་ནས་འོད་ཟེར་འཕྲོས་པས་བླ་མ་
རྒྱལ་བ་སྲས་དང་བཅས་པ་ཨོཾ་བཛྲ་ས་མཱ་ཛ༔ སངས་རྒྱས་ཐམས་ཅད་འདུས་པའི་སྐུ། ། རྡོ་རྗེ་འཛིན་པའི་ངོ་བོ་ཉིད། ། དཀོན་མཆོག་གསུམ་གྱི་རྩ་བ་སྟེ། ། བླ་མ་རྣམས་ལ་ཕྱག་འཚལ་ལོ། ། མགོན་
པོ་ཐུགས་རྗེ་ཆེར་ལྡན་པ། ། ཐམས་ཅད་མཁྱེན་པའི་སྟོན་པ་པོ། ། བསོད་ནམས་ཡོན་ཏན་རྒྱ་མཚོའི་ཞིང་། ། དེ་བཞིན་གཤེགས་ལ་ཕྱག་འཚལ་ལོ། ། དག་པས་འདོད་ཆགས་བྲལ་བའི་རྒྱུ། ། དགེ་བས་
ངན་སོང་ལས་གྲོལ་པ། ། གཅིག་ཏུ་དོན་དམ་མཆོག་གྱུར་པ། ། ཞི་གྱུར་ཆོས་ལ་ཕྱག་འཚལ་ལོ། ། གྲོལ་ནས་གྲོལ་བའི་ལམ་ཐོབ་པ། ། བསླབ་པ་དག་ལ་རབ་ཏུ་གནས། ། ཞིང་གི་དམ་པ་ཡོན་ཏན
ལྡན༑། དགེ་འདུན་ལ་ཡང་ཕྱག་འཚལ་ལོ། ། ས་གཞི་སྤོས་ཆུས་བྱུགས་ཤིང་མེ་ཏོག་བཀྲམ། ། རི་རབ་གླིང་བཞི་ཉི་ཟླས་བརྒྱན་པ་འདི། ། སངས་རྒྱས་ཞིང་དུ་དམིགས་ཏེ་ཕུལ་བ་ཡིས། ། འགྲོ་ཀུན་

རྣམ་དག་ཞིང་དུ་སྤྱོད་པར་ཤོག ། ཨོཾ་གུ་རུ་ཏྲི་རཏྣ་མཎྜ་ལ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། ཞེས་པས་མཎྜལ་འབུལ། མཁྱེན་བརྩེ་ནུས་ལྡན་རྒྱལ་བ་སྲས་བཅས་རྣམས། ། བདག་ལ་བརྩེ་བ་ཆེན་པོས་
ཉེར་དགོངས་ནས། ། འགལ་རྐྱེན་བར་ཆད་ཐམས་ཅད་ཞི་བ་དང་། ། བསམ་དོན་ཡིད་བཞིན་འགྲུབ་པར་མཛད་དུ་གསོལ། ། ཞེས་གསོལ་བ་འདེབས་སོ། ། དེ་ནས་རྗེ་བཙུན་མ་ལ་མཎྜལ་གསུམ་འབུལ་བའི་དང་པོ་ནི། རང་གི་
སྙིང་ག་ནས་འོད་ཟེར་འཕྲོས་པས་ལྷོ་ཕྱོགས་པོ་ཏཱ་ལ་ནས་རྗེ་བཙུན་མ་འཕགས་མ་སྒྲོལ་མའི་ལྷ་ཚོགས་འཁོར་དང་བཅས་པ་ཨོཾ་བཛྲ་ས་མཱ་ཛཿ པོ་ཏཱ་ལ་ཡི་གནས་མཆོག་ན། ། ཏྃ་ཡིག་ལྗང་ཁུ་ལས་
འཁྲུངས་ཤིང་། ། ཏྃ་ཡིག་འོད་ཀྱི་འགྲོ་བ་སྒྲོལ། ། སྒྲོལ་མ་འཁོར་བཅས་གཤེགས་སུ་གསོལ། ། གསུང་རྒྱུན་ལ།࿙པོ་ཏཱ་ལ་ཡི་གནས་མཆོག་ནས། ། ཏྃ་ཡིག་ལྗང་ཁུ་ལས་འཁྲུངས་ཤིང་། ། འོད་དཔག་
མེད་པས་དབུ་ལ་བརྒྱན། ། དུས་གསུམ་སངས་རྒྱས་འཕྲིན་ལས་མ། ། འགྲོ་བའི་དོན་ཕྱིར་གཤེགས་སུ་གསོལ། ། ཨོཾ་པདྨ་ཀ་མ་ལ་ཡེ་སྟེ། ལྷ་དང་ལྷ་མིན་ཅོད་པཎ་གྱིས། ། ཞབས་ཀྱི་པདྨོ་ལ་བཏུད་
དེ༑ །ཕོངས་པ་ཀུན་ལས་སྒྲོལ་མཛད་མ། ། སྒྲོལ་མ་ཡུམ་ལ་ཕྱག་འཚལ་ལོ། ། ཨོཾ་ཨཱརྻ་ཏཱ་རེ་ས་པ་རི་ཝཱ་ར་ཨགྷཾ་པཱུ་ཛ་ཨཱཿ ཧཱུྃ། ཨོཾ་ཨཱརྻ་ཏཱ་རེ་ས་པ་རི་ཝ་ར་པཱ་ཏྱཾ་པཱུ་ཛ་ཨཱཿ ཧཱུྃ། ཨོཾ་ཨཱརྻ་ཏཱ་རེ་ས

༄༅། པ་རི་ཝ་ར་པུཥྤེ་པཱུ་ཛ་ཨཱཿ ཧཱུྃ། ཨོཾ་ཨཱཪྻ་ཏཱ་རེ་ས་པ་རི་ཝཱ་ར་དྷཱུ་པེ་པཱུ་ཛ་ཨཱཿ ཧཱུྃ ཨོ་ཨཱཪྻ་ཏཱ་རེ་ས་པ་རི་ཝཱ་ར་ཨཱ་ལོ་ཀེ་པཱུ་ཛ་ཨཱཿ ཧཱུྃ། ཨོཾ་ཨཱཪྻ་ཏཱ་རེ་ས་པ་རི་ཝ་ར་གནྡྷེ་པཱུ་
ཛ་ཨཱཿ ཧཱུྃ། ཨོཾ་ཨཱཪྻ་ཏཱ་རེ་ས་པ་རི་ཝ་ར་ནེེ་ཝི་དྱ་པཱུ་ཛ་ཨཱཿ ཧཱུྃ། ཨོཾ་ཨཱཪྻ་ཏཱ་རེ་ས་པ་རི་ཝཱ་ར་ཤཔྟ་པཱུ་ཛ་ཨཱཿ ཧཱུྃ། ས་གཞི་སྤོས་ཆུས་བྱུགས་ཤིང་མེ་ཏོག་བཀྲམ། ། རི་རབ་གླིང་བཞི་ཉི་ཟླས་བརྒྱན་པ་
འདི༑། སངས་རྒྱས་ཞིང་དུ་དམིགས་ཏེ་ཕུལ་བ་ཡིས། ། འགྲོ་ཀུན་རྣམ་དག་ཞིང་དུ་སྤྱོད་པར་ཤོག ། ཨོཾ་གུ་རུ་ཏཱ་རེ་བཛྲ་མཎྜ་ལ་པཱུ་ཛ་མེ་གྷ་ས་མུ་དྲ་སྤ་ར་ཎ་ས་མ་ཡེ་ཨཱཿ ཧཱུྃ། ཕྱག་འཚལ་ཉེར་གཅིག་ཚར་
གཉིས་བརྗོད། གསུང་རྒྱུན་ལ།࿙མ་ནམ་མཁའ་དང་མཉམ་པའི་སེམས་ཅན་ཐམས་ཅད། ཨོཾ། རྗེ་བཙུན་མ་འཕགས་མ་སྒྲོལ་མ་ལ་ཕྱག་འཚལ་ལོ། ། ཕྱག་འཚལ་སྒྲོལ་མ་མྱུར་མ་དཔའ་མོ། ། སྤྱན་ནི་སྐད་
ཅིག་གློག་དང་འདྲ་མ། ། འཇིག་རྟེན་གསུམ་མགོན་ཆུ་སྐྱེས་ཞལ་གྱི། གེ་སར་བྱེ་བ་ལས་ནི་བྱུང་མ། ། ཕྱག་འཚལ་སྟོན་ཀའི་ཟླ་བ་ཀུན་ཏུ། ། གང་བ་བརྒྱ་ནི་བརྩེགས་པའི་ཞལ་མ། ། སྐར་མ་སྟོང་
ཕྲག་ཚོགས་པ་རྣམས་ཀྱིས། ། རབ་ཏུ་ཕྱེ་བའི་འོད་རབ་འབར་མ། ། ཕྱག་འཚལ་གསེར་སྔོ་ཆུ་ནས་སྐྱེས་ཀྱི། ། པདྨས་ཕྱག་ནི་རྣམ་པར་བརྒྱན་མ། ། སྦྱིན་པ་བརྩོན་འགྲུས་དཀའ་ཐུབ་ཞི་བ། ། བཟོད་པ་

བསམ་གཏན་སྤྱོད་ཡུལ་ཉིད་མ། ཕྱག་འཚལ་དེ་བཞིན་གཤེགས་པའི་གཙུག་ཏོར། ། མཐའ་ཡས་རྣམ་པར་རྒྱལ་བར་སྤྱོད་མ། ། མ་ལུས་ཕ་རོལ་ཕྱིན་པ་ཐོབ་པའི། ། རྒྱལ་བའི་སྲས་ཀྱིས་ཤིན་ཏུ་བསྟེན་
མ༑། ཕྱག་འཚལ་ཏུཏྟཱ་ར་ཧཱུཾ་ཡི་གེས། ། འདོད་དང་ཕྱོགས་དང་ནམ་མཁའ་གང་མ། ། འཇིག་རྟེན་བདུན་པོ་ཞབས་ཀྱིས་མནན་ཏེ། ། ལུས་པ་མེད་པར་འགུགས་པར་ནུས་མ། ། ཕྱག་འཚལ་བརྒྱ་བྱིན་
མེ་ལྷ་ཚངས་པ། ། རླུང་ལྷ་སྣ་ཚོགས་དབང་ཕྱུག་མཆོད་མ། ། འབྱུང་པོ་རོ་ལངས་དྲི་ཟ་རྣམས་དང་། ། གནོད་སྦྱིན་ཚོགས་ཀྱིས་མདུན་ནས་བསྟོད་མ། ། ཕྱག་འཚལ་ཏྲཊ་ཅེས་བྱ་དང་ཕཊ་ཀྱིས། ། ཕ་
རོལ་འཁྲུལ་འཁོར་རབ་ཏུ་འཇོམས་མ། ། གཡས་བསྐུམ་གཡོན་བརྐྱང་ཞབས་ཀྱིས་མནན་ཏེ། ། མེ་འབར་འཁྲུག་པ་ཤིན་ཏུ་འབར་མ། ། ཕྱག་འཚལ་ཏུ་རེ་འཇིགས་པ་ཆེན་མོ། ། བདུད་ཀྱི་དཔའ་བོ་རྣམ་
པར་འཇོམས་མ། ། ཆུ་སྐྱེས་ཞལ་ནི་ཁྲོ་གཉེར་ལྡན་མཛད། ། དགྲ་བོ་ཐམས་ཅད་མ་ལུས་གསོད་མ། ། ཕྱག་འཚལ་དཀོན་མཆོག་གསུམ་མཚོན་ཕྱག་རྒྱའི། ། སོར་མོས་ཐུགས་ཀར་རྣམ་པར་བརྒྱན་
མ༑ །མ་ལུས་ཕྱོགས་ཀྱི་འཁོར་ལོས་བརྒྱན་པའི། ། རང་གི་འོད་ཀྱི་ཚོགས་རྣམས་འཁྲུགས་མ། ། ཕྱག་འཚལ་རབ་ཏུ་དགའ་བ་བགྱིད་པའི། ། དབུ་རྒྱན་འོད་ཀྱི་ཕྲེང་བ་སྤེལ་མ། ། བཞད་པ་རབ་བཞད་

༄༅།། ཏུཏྟཱ་ར་ཡིས། ། བདུད་དང་འཇིག་རྟེན་དབང་དུ་མཛད་མ། ། ཕྱག་འཚལ་ས་གཞི་སྐྱོང་བའི་ཚོགས་རྣམས། ། ཐམས་ཅད་འགུགས་པར་ནུས་པ་ཉིད་མ། ། ཁྲོ་གཉེར་གཡོ་
བའི་ཡི་གེ་ཧཱུཾ་གིས། ། ཕོངས་པ་ཐམས་ཅད་རྣམ་པར་སྒྲོལ་མ། ། ཕྱག་འཚལ་ཟླ་བའི་དུམ་བུས་དབུ་བརྒྱན། ། བརྒྱན་པ་ཐམས་ཅད་ཤིན་ཏུ་འབར་མ། ། རལ་པའི་ཁྲོད་ནས་འོད་དཔག་མེད་ལས། 
རྟག་པར་ཤིན་ཏུ་འོད་ནི་མཛད་མ། ། ཕྱག་འཚལ་བསྐལ་པ་ཐ་མའི་མེ་ལྟར། ། འབར་བའི་ཕྲེང་བའི་དབུས་ན་གནས་མ། ། གཡས་བརྐྱངས་གཡོན་བསྐུམས་ཀུན་ནས་བསྐོར་དགའི། ། དགྲ་ཡི་དཔུང་ནི་
རྣམ་པར་འཇོམས་མ། ཕྱག་འཚལ་ས་གཞིའི་ངོས་ལ་ཕྱག་གི། མཐིལ་གྱིས་བསྣུན་ཅིང་ཞབས་ཀྱིས་བརྡུང་མ། ། ཁྲོ་གཉེར་ཅན་མཛད་ཡི་གེ་ཧཱུཾ་གིས། ། རིམ་པ་བདུན་པོ་རྣམས་ནི་འགེམས་མ། ། 
ཕྱག་འཚལ་བདེ་མ་དགེ་མ་ཞི་མ། ། མྱ་ངན་འདས་ཞི་སྤྱོད་ཡུལ་ཉིད་མ། ། སྭཱ་ཧཱ་ཨོཾ་དང་ཡང་དག་ལྡན་མས། ། སྡིག་པ་ཆེན་པོ་འཇོམས་པ་ཉིད་མ། ། ཕྱག་འཚལ་ཀུན་ནས་བསྐོར་རབ་དགའ་བའི། ། 
དགྲ་ཡི་ལུས་ནི་རབ་ཏུ་འགེམས་མ། ། ཡི་གེ་བཅུ་པའི་ངག་ནི་བཀོད་པའི། ། རིག་པ་ཧཱུྃ་ལས་སྒྲོལ་མ་ཉིད་མ། ། ཕྱག་འཚལ་ཏུ་རེའི་ཞབས་ནི་བརྡབས་པས། ། ཧཱུྃ་གི་རྣམ་པའི་ས་བོན་ཉིད་མ། ། རི་རབ་

མན་དཱ་ར་དང་འབིགས་བྱེད། ། འཇིག་རྟེན་གསུམ་རྣམས་གཡོ་བ་ཉིད་མ། ། ཕྱག་འཚལ་ལྷ་ཡི་མཚོ་ཡི་རྣམ་པའི། ། རི་དྭགས་རྟགས་ཅན་ཕྱག་ན་བསྣམས་མ། ། ཏཱ་ར་གཉིས་བརྗོད་ཕཊ་ཀྱི་ཡི་གེ
ས༑། དུག་རྣམས་མ་ལུས་པར་ནི་སེལ་མ། ། ཕྱག་འཚལ་ལྷ་ཡི་ཚོགས་རྣམས་རྒྱལ་པོ། ། ལྷ་དང་མིའམ་ཅི་ཡིས་བསྟེན་མ། ། ཀུན་ནས་གོ་ཆ་དགའ་བའི་བརྗིད་ཀྱིས། ། རྩོད་དང་རྨི་ལམ་ངན་པ་
སེལ་མ། ། ཕྱག་འཚལ་ཉི་མ་ཟླ་བ་རྒྱས་པའི། ། སྤྱན་གཉིས་པོ་ལ་འོད་རབ་གསལ་མ། ། ཧ་ར་གཉིས་བརྗོད་ཏུཏྟཱ་ར་ཡིས། ། ཤིན་ཏུ་དྲག་པོའི་རིམས་ནད་སེལ་མ། ། ཕྱག་འཚལ་དེ་ཉིད་གསུམ་རྣམས་
བཀོད་པས། ། ཞི་བའི་མཐུ་དང་ཡང་དག་ལྡན་མ། ། གདོན་དང་རོ་ལངས་གནོད་སྦྱིན་ཚོགས་རྣམས། ། འཇོམས་པ་ཏུ་རེ་རབ་མཆོག་ཉིད་མ། ། རྩ་བའི་སྔགས་ཀྱིས་བསྟོད་པ་འདི་དང་། ། ཕྱག་
འཚལ་བ་ནི་ཉི་ཤུ་རྩ་གཅིག། ༈། ཕྱག་འཚལ་བ་དང་མཆོད་ཅིང་བཤགས་པ་དང་། ། རྗེས་སུ་ཡི་རང་བསྐུལ་ཞིང་གསོལ་བ་ཡི། ། དགེ་བ་ཅུང་ཟད་བདག་གིས་ཅི་བསགས་པ། ། ཐམས་ཅད་བདག་
གིས་བྱང་ཆུབ་ཕྱིར་བསྔོའོ། ། ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ། ཡི་གེ་བཅུ་པ་ཉེར་གཅིག་བཟླ། ཏཱ་རེ་ཉེར་གཅིག་བགྲང་། དེ་ནས་མེ་ཏོག་འཐོར་ཞིང་། རྗེ་བཙུན་བཅོམ་ལྡན་འདས་མ་ཐུགས་རྗེ་ཅན། ། བདག་དང་མཐའ་ཡས་

༄༅། སེམས་ཅན་ཐམས་ཅད་ཀྱི། ། སྒྲིབ་གཉིས་བྱང་ཞིང་ཚོགས་གཉིས་མྱུར་རྫོགས་ནས། ། རྫོགས་པའི་སངས་རྒྱས་ཐོབ་པར་མཛད་དུ་གསོལ། ། དེ་མ་ཐོབ་ཀྱི་ཚེ་རབས་ཀུན་
ཏུ་ཡང་། ། ལྷ་དང་མི་ཡི་བདེ་བ་མཆོག་ཐོབ་ནས། ། ཐམས་ཅད་མཁྱེན་པ་སྒྲུབ་པར་བྱེད་པ་ལ། ། བར་གཅོད་གདོན་བགེགས་རིམས་དང་ནད་ལ་སོགས། ། དུས་མིན་འཆི་བར་གྱུར་པ་སྣ་ཚོགས་
དང་། ། རྨི་ལམ་ངན་དང་མཚན་མ་ངན་པ་དང་། ། འཇིགས་པ་བརྒྱད་སོགས་ཉེ་བར་འཚེ་བ་རྣམས། ། མྱུར་དུ་ཞི་ཞིང་མེད་པར་མཛད་དུ་གསོལ། ། འཇིག་རྟེན་འཇིག་རྟེན་ལས་ནི་འདས་པ་ཡི། ། བཀྲ་
ཤིས་བདེ་ལེགས་ཕུན་སུམ་ཚོགས་པ་རྣམས། ། འཕེལ་ཞིང་རྒྱས་པའི་དོན་རྣམས་མ་ལུས་པ། ། འབད་མེད་ལྷུན་གྱིས་འགྲུབ་པར་མཛད་དུ་གསོལ། ། སྒྲུབ་ལ་བརྩོན་ཞིང་དམ་ཆོས་འཕེལ་བ་དང་། ། 
རྟག་ཏུ་ཁྱེད་བསྒྲུབས་ཞལ་མཆོག་མཐོང་བ་དང་། ། སྟོང་ཉིད་དོན་རྟོགས་བྱང་སེམས་རིན་པོ་ཆེ། ། ཡར་ངོའི་ཟླ་ལྟར་འཕེལ་ཞིང་རྒྱས་པར་མཛོད། ། ཅེས་གསོལ་བ་གདབ། རྒྱལ་བའི་དཀྱིལ་འཁོར་བཟང་
ཞིང་དགའ་བ་དེར། ། པདྨོ་དམ་པ་ཤིན་ཏུ་མཛེས་ལས་སྐྱེས། ། སྣང་བ་མཐའ་ཡས་རྒྱལ་བས་མངོན་སུམ་དུ། ། ལུང་བསྟན་པ་ཡང་བདག་གིས་དེར་ཐོབ་ཤོག ། ཅེས་པས་སྨོན་ལམ་དང་། བདག་གིས་ཚེ་

རབས་ཀུན་ཏུ་བསྒྲུབས་པའི་ལྷ། ། དུས་གསུམ་སངས་རྒྱས་ཀུན་གྱི་ཕྲིན་ལས་མ། ། སྔོ་ལྗང་ཞལ་གཅིག་ཕྱག་གཉིས་མྱུར་ཞིང་དཔའ། ། ཡུམ་གྱུར་ཨཏྤལ་བསྣམས་པའི་བཀྲ་ཤིས་ཤོག ། བསྡུ་
ན༑ འཕགས་མ་སྒྲོལ་མ་བདག་ལ་དགོངས་སུ་གསོལ། ། བདག་གི་ཉེར་འཚེ་མ་ལུས་ཀུན་ཞི་ནས། ། མཐུན་རྐྱེན་རེ་བའི་འབྲས་བུ་མ་ལུས་པ། ། འབད་མེད་ལྷུན་གྱིས་འགྲུབ་པར་མཛད་དུ་གསོལ། ། 
ཞེས་བརྗོད། གཉིས་པ་ནི་ཡང་། ལྷ་དང་ལྷ་མིན་ཅོད་པན་གྱིས། ། ཞབས་ཀྱི་པདྨོ་ལ་བཏུད་དེ། ། ཕོངས་པ་ཀུན་ལས་སྒྲོལ་མཛད་མ། ། སྒྲོལ་མ་ཡུམ་ལ་ཕྱག་འཚལ་ལོ། ། མཆོད་པ་ནི། ཨོཾ་ཨཱཪྻཱ་ཏཱ་རེ་ས་པ་རི་
ཝཱ་ར་ཨགྷཾ་པཱུ་ཛ་ཨཱཿ ཧཱུྃ། དེ་བཞིན་དུ་པཱ་དྱཾ་ནས། ཤཔྟའི་བར་འདོན་པ་བསྒྱུར། ས་གཞི་སྤོས་ཆུས་བྱུགས་ཤིང་མེ་ཏོག་བཀྲམ། ། རི་རབ་གླིང་བཞི་ཉི་ཟླས་བརྒྱན་པ་འདི། ། སངས་རྒྱས་ཞིང་དུ་དམིགས་ཏེ་
ཕུལ་བ་ཡིས། ། འགྲོ་ཀུན་རྣམ་དག་ཞིང་དུ་སྤྱོད་པར་ཤོག། ཨོཾ་གུ་རུ་ཏཱ་རེ་བཛྲ་མཎྜ་ལ་པཱུ་ཛ་མེ་གྷ་ས་མུ་དྲ་སྤ་ར་ར་ཎ་ས་མ་ཡེ་ཨཱཿ ཨོ་རྗེ་བཙུན་མ་སོགས་ཕྱག་འཚལ་ཉེར་གཅིག་ཚར་གསུམ། ཕྱག་འཚལ་བ་
དང་མཆོད་ཅིང་བཤགས་པ་དང་། ། རྗེས་སུ་ཡི་རང་བསྐུལ་ཞིང་གསོལ་བ་ཡི། ། དགེ་བ་ཅུང་ཟད་བདག་གིས་ཅི་བསགས་པ། ། ཐམས་ཅད་བདག་གིས་བྱང་ཆུབ་ཕྱིར་བསྔོའོ། ། ཨོཾ་ཏཱ་རེ་ཏུཏྟཱ་རེ་ཏུ་རེ་

༄༅། །སྭཱ་ཧཱ། ཡི་གེ་བཅུ་པ་ཉེར་གཅིག་བཟླ། ཏཱ་རེ་ཉེར་གཅིག་བགྲང་། དེ་ནས། འཕགས་མ་སྒྲོལ་མ་བདག་ལ་དགོངས་སུ་གསོལ། བདག་གི་ཉེར་འཚེ་མ་ལུས་ཀུན་ཞི་ནས། ། མཐུན་རྐྱེན་
རེ་བའི་འབྲས་བུ་མ་ལུས་པ། ། འབད་མེད་ལྷུན་གྱིས་འགྲུབ་པར་མཛད་དུ་གསོལ། ། གསོལ་གདབ་བྱ། ༈ གགསུམ་པ་ནི། ལྷ་དང་ལྷ་མིན་ཅོད་པཎ་གྱིས། ། ཞབས་ཀྱི་པདྨོ་ལ་བཏུད་དེ། ། ཕོངས་པ་ཀུན་
ལས་སྒྲོལ་མཛད་མ། ། སྒྲོལ་མ་ཡུམ་ལ་ཕྱག་འཚལ་ལོ། ། ཨོཾ་ཨཱཪྻཱ་ཏཱ་རེ་ས་པ་རི་ཝཱ་ར་ཨབྷཾ་པཱུ་ཛ་ཨཱཿ ཧཱུྃ། དེ་བཞིན་དུ་པཱ་དྱཾ་ནས། ཤཔྡའི་བར་འདོན་པ་བསྒྱུར། ས་གཞི་སྤོས་ཆུས་བྱུགས་ཤིང་མེ་ཏོག
བཀྲམ། ། རི་རབ་གླིང་བཞི་ཉི་ཟླས་བརྒྱན་པ་འདི། ། སངས་རྒྱས་ཞིང་དུ་དམིགས་ཏེ་ཕུལ་བ་ཡིས། ། འགྲོ་ཀུན་རྣམ་དག་ཞིང་དུ་སྤྱོད་པར་ཤོག ། ཨོཾ་གུ་རུ་ཏཱ་རེ་བཛྲམཎྜལ་ལ་པཱུ་ཛ་མེ་གྷ་ས་མུ་དྲ་སྤ་ར་
ཎ་ས་ཡ་ཡེ་ཨཱཿ ཧཱུཾ། ཨོཾ་རྗེ་བཙུན་མ་སོགས་ཕྱག་འཚལ་ཉེར་གཅིག་ཚར་བདུན། ཨཱཪྻཱ་ཏཱ་རེ་ཨརྒྷཾ་ནས། ཤཔྟའི་བར། ལྷ་མོ་ལ་གུས་ཡང་དག་ལྡན་པའི། ། བློ་ལྡན་གང་གིས་རབ་དང་བརྗོད་དེ། ། སྲོད་དང་ཐོ་
རངས་ལངས་པར་བྱས་ནས། ། དྲན་པས་མི་འཇིགས་ཐམས་ཅད་རབ་སྟེར། ། སྡིག་པ་ཐམས་ཅད་རབ་ཏུ་ཞི་བ། ། ངན་འགྲོ་ཐམས་ཅད་འཇོམས་པ་ཉིད་དོ། ། རྒྱལ་བ་བྱེ་བ་ཕྲག་བདུན་རྣམས་ཀྱིས། ། 

མྱུར་དུ་དབང་ནི་བསྐུར་བར་འགྱུར་ལ། ། འདི་ལས་ཆེ་བ་ཉིད་ནི་ཐོབ་ཅིང་། ། སངས་རྒྱས་གོ་འཕང་མཐར་ཐུག་དེར་འགྲོ། ། དེ་ཡིས་དུག་ནི་དྲག་པོ་ཆེན་པོ། ། བརྟན་གནས་པའམ་གཞན་ཡང་འགྲོ
བ༑། ཟོས་པ་དང་ནི་འཐུང་པ་ཉིད་ཀྱང་། ། དྲན་པས་རབ་ཏུ་སེལ་བ་ཉིད་དོ། ། གདོན་དང་རིམས་དང་དུག་གིས་གཟིར་བའི། ། སྡུག་བསྔལ་ཚོགས་ནི་རྣམ་པར་སྤངས་ཏེ། ། སེམས་ཅན་གཞན་པ
རྣམས་ལ་ཡང་ངོ་། ། གཉིས་གསུམ་བདུན་དུ་མངོན་པར་བརྗོད་ན། ། བུ་འདོད་པས་ནི་བུ་ཐོབ་འགྱུར་ཞིང་། ། ནོར་འདོད་པས་ནི་ནོར་རྣམས་ཉིད་ཐོབ། ། འདོད་པ་ཐམས་ཅད་ཐོབ་པར་འགྱུར་ཏེ། 
བགེགས་རྣམས་མེད་ཅིང་སོ་སོར་འཇོམས་འགྱུར། ། ཡི་གེ་བཅུ་པ་དང་ཏཱ་རེ་གཉིས་གོང་བཞིན། འཕགས་མ་སྒྲོལ་མ་བདག་ལ་དགོངས་སུ་གསོལ། ། བདག་གི་ཉེར་འཚེ་མ་ལུས་ཀུན་ཞི་ནས། ། མཐུན་རྐྱེན་རེ་
བའི་འབྲས་བུ་མ་ལུས་པ། ། འབད་མེད་ལྷུན་གྱིས་འགྲུབ་པར་མཛད་དུ་གསོལ། ། གསོལ་བ་བཏབ། ཨོཾ་ཨཱཪྻཱ་ཏཱ་རེ་ས་པ་རི་ཝཱ་ར་ཨརྒྷཾ་པཱུ་ཛ་ཨཱཿ ཧཱུྃ། དེ་བཞིན་དུ་པཱ་དྱཾ་ནས། ཤཔྡའི་བར་འདོན་པ་བསྒྱུར། མཐར་
རོལ་མོ་བྱའོ། ། ཕྱག་བྱར་འོས་པ་ཐམས་ཅད་ལ། ། ཞིང་རྡུལ་ཀུན་གྱི་གྲངས་སྙེད་ཀྱི། ། ལུས་བཏུད་པ་ཡིས་རྣམ་ཀུན་ཏུ། ། མཆོག་ཏུ་དད་པས་ཕྱག་འཚལ་ལོ། ། ཕྱོགས་བཅུ་ན་བཞུགས་པའི་སངས་རྒྱས་

༄༅། ། དང་བྱང་ཆུབ་སེམས་དཔའ་ཐམས་ཅད་དང་རྗེ་བཙུན་མ་འཕགས་མ་སྒྲོལ་མའི་ལྷ་ཚོགས་ཐམ་མས་ཅད་བདག་ལ་དགོངས་སུ་གསོལ། ཁྱེད་རྣམས་ལ་མཁྱེན་པའི་ཡེ་ཤེས་
བརྩེ་བའི་ཐུགས་རྗེ་སྐྱོབ་པའི་ནུས་མཐུ་བསམ་གྱིས་མི་ཁྱབ་པ་མངའ་བ་ལགས་པས། ཕན་བདེའི་འབྱུང་གནས་ཀུན་མཁྱེན་རྒྱལ་བའི་བསྟན་པ་རིན་པོ་ཆེ་དར་ཞིང་རྒྱས་ལ་ཡུན་རིང་དུ་གནས་པ་
དང༑ བླ་མ་དམ་པ་བདེ་བར་གཤེགས་པ་རྣམས་ཀྱི་ཐུགས་དགོངས་རྫོགས་པ་དང་། ད་ལྟ་ཞལ་བཞུགས་པ་ཐམས་ཅད་སྐུ་ཁམས་བཟང་ཞིང་སྐུ་ཚེ་རིང་ལ་འགྲོ་དོན་འཕེལ་བ་དང་། དགེ་འདུན་གྱི་སྡེ་
ཐམས་ཅད་ཆོས་སྤྱོད་བཅུ་ཡི་སྒྲུབ་པ་མི་ཉམས་ཤིང་འཕེལ་བ་དང་། འཇིག་རྟེན་གྱི་ཁམས་ཐམས་ཅད་དུ་ཆར་ཆུ་དུས་སུ་འབེབས་ཤིང་ལོ་ཕྱུགས་རྟག་ཏུ་ལེགས་པ་དང་མི་ནད་ཕྱུགས་ནད་ཐམས་ཅད་རྒྱུན་
ཆད་ཅིང་དུས་ཀྱི་འཁྲུགས་པ་ཐམས་ཅད་ཉེ་བར་ཞི་བ་དང་། ཁྱད་པར་དུ་ཡང་བདག་ཅག་དཔོན་སློབ་འཁོར་དང་བཅས་པའི་འགལ་རྐྱེན་བར་ཆད་ཐམས་ཅད་ཞི་ཞིང་། མཐུན་རྐྱེན་བསམ་དོན་ཡིད་
བཞིན་དུ་འགྲུབ་པར་མཛད་དུ་གསོལ། ཞེས་འདོད་དོན་ལ་གསོལ་བ་བཏབ། གཏོར་མ་རྣམས་ཆུ་གཙང་གིས་སྦྱངས་ལ། ཨོཾ་ཨ་མྲྀ་ཏ་ཧཱུྃ་ཕཊ། ཨོཾ་སྭ་བྷཱ་ཝ་ཤུདྡྷཿ སརྦ་དྷརྨཱཿ སྭ་བྷཱ་ཝ་ཤུདྡྷོ྅ཧཾ་གིས་སྦྱང་

ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་གཏོར་མ་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿ ཧཱུྃ་ལན་གསུམ། ཨོཾ་ཨཱཪྻཱ་ཏཱ་རེ་ཨོཾ་ཀཱ་རོ་མུ་ཁཾ་སརྦ་དྷརྨཱཎཱཾ། ཨཱ་དྱ་ནུཏྤནྣ་ཏྭ་ཏ་ཨོཾ་ཨཱཿ ཧཱུྃ
ལན་གསུམ། ཨོཾ་ཨཱརྱ་ཏཱ་རེ་ས་པ་རི་ཝཱ་ར་ཨརྒྱུ་ནས་ཤཔྟ་པཱུ་ཛ་ཨཱཿ ཧཱུྃ། ལྷ་དང་ལྷ་མིན་ཅོད་པན་གྱིས་སོགས་ཀྱིས་བསྟོད། ། གཉིས་པ། ཨོཾ་ཨཱཿ ཧཱུྃ་ལན་གསུམ། ཨོཾ་ཨ་ཀཱ་རོ་མུ་ཁྃ་སརྦ་དྷརྨཱཎཱཾ། ཨཱདྱ་ནུཏྤཱནྣ་ཏྭ་ཏ་
ཨོཾ་ཨཱཿ ཧཱུྃ་ལན་གསུམ་གྱིས་ཕུལ། མཆོད་སྦྱིན་གཏོར་མ་དམ་པ་འདི། ། ཆོས་སྐྱོང་སྲུང་མའི་ཚོགས་ལ་འབུལ། ། སངས་རྒྱས་བསྟན་པ་དར་བ་དང་། །བདག་གི་ཕྲིན་ལས་འགྲུབ་པར་མཛོད། ། གསུམ་
པ༑ ཨོྃ་ཨཱཿ ཧཱུྃ་ལན་གསུམ། ན་མཿ སརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ། ཨོཾ་སམྦྷ་ར་སམྦྷ་ར་ཧཱུྃ། ལན་གསུམ། དེ་བཞིན་གཤེགས་པ་རིན་ཆེན་མང་ལ་ཕྱག་འཚལ་ལོ། །དེ་བཞིན་གཤེགས་པ་གཟུགས་མཛེས
དམ་པ་ལ་ཕྱག་འཚལ་ལོ། ། དེ་བཞིན་གཤེགས་པ་སྐུ་འབྱམས་ཀླས་ལ་ཕྱག་འཚལ་ལོ། ། དེ་བཞིན་གཤེགས་པ་འཇིགས་པ་ས་པ་ཐམས་ཅད་དང་བྲལ་བ་ལ་ཕྱག་འཚལ་ལོ། ། མཆོད་སྦྱིན་གཏོར་མ་དམ་པ་
འདི༑། རིགས་དྲུག་སེམས་ཅན་རྣམས་ལ་སྦྱིན། ། བཀྲེས་སྐོམ་སྡུག་བསྔལ་ཞི་བ་དང་། ། བྱང་ཆུབ་སེམས་དང་ལྡན་གྱུར་ཅིག ། བཞི་པ། ཨོཾ་ཨཱཿ ཧཱུྃ། ན་མཿ སརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ། ཨོཾ་

༄༅། ། སམྦྷ་ར་སམྦྷ་ར་ཧཱུྃ། ལན་གསུམ། དེ་བཞིན་གཤེགས་པ་རིན་ཆེན་མང་ལ་ཕྱག་འཚལ་ལོ། ། དེ་བཞིན་གཤེགས་པ་གཟུགས་མཛེས་དམ་པ་ལ་ཕྱག་འཚལ་ལོ། ། དེ་བཞིན་
གཤེགས་པ་སྐུ་འབྱམས་ཀླས་ལ་ཕྱག་འཚལ་ལོ། ། དེ་བཞིན་གཤེགས་པ་འཇིགས་པ་ཐམས་ཅད་དང་བྲལ་བ་ལ་ཕྱག་འཚལ་ལོ། ། མཆོད་སྦྱིན་གཏོར་མ་དམ་པ་འདི། ། གཞི་བདག་གནས་བདག་
ཐམས་ཅད་ལ། ། གུས་པས་འབུལ་གྱིས་བཞེས་ནས་ཀྱང་། ། འཇིག་རྟེན་བདེ་ཞིང་ཆོས་འཕེལ་དང་། ། བསམ་དོན་ཡིད་བཞིན་འགྲུབ་པར་མཛོད། ། ཅེས་པའི་མཐར། ཨོཾ་བཛྲ་སཏཱ་ས་མ་ཡ། མ་ནུ་པཱ་ལ་
ཡ༑ བཛྲ་སཏྭ་ཏྭེ་ནོ་པ་ཏིཥྛ། དྲྀ་ཌྷོ་མེ་བྷ་ཝ། སུ་ཏོ་ཥྱོམེ་བྷ་ཝ། ཨ་ནུ་རཀྟ་མེ་བྷ་ཝ། སུ་པོ་བྱོ་མེ་བྷ་ཝ། སརྦ་སིདྡྷིམྨེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟཾཤྲི་ཡཿ ཀུ་རུ་ཧཱུྃ། ཧ་ཧ་ཧ་ཧ་ཧོཿ བྷ
ག་ཝཱན་སརྦ་ཏ་ཐཱ་ག་ཏ་བཛྲ་མཱ་མེ་མུཉྩ། བཛྲ་བྷ་ཝ་མཧཱ་ས་མ་ཡ་སཏྭ་ཨཱཿ ལན་གསུམ། མ་འབྱོར་བ་དང་ཉམས་པ་དང་། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་བ། ། 
དེ་ཀུན་མགོན་པོས་བཟོད་པར་མཛོད། ། བག་མེད་སྤྱོད་པ་མ་དག་པས། ། ཆོ་ག་གཞུང་བཞིན་མ་ལྕོགས་དང་། ། ལྷག་ཆད་འགལ་འཁྲུལ་ཅི་མཆིས་པ། ། ཐུགས་རྗེས་བཟོད་པར་མཛད་དུ་གསོལ། ། 

སྒྲོལ་མའི་རྟེན་ཡོད་ན། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ་ཞེས་མེ་ཏོག་གཏོར། རྟེན་མེད་ན་ཡེ་ཤེས་པ་གཤེགས་སུ་གསོལ། དགེ་བ་འདི་ཡིས་མྱུར་དུ་བདག། རྗེ་བཙུན་སྒྲོལ་མ་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་
པ༑། དེ་ཡི་ས་ལ་འགོད་པར་ཤོག ། སྟོན་མཆོག་དམ་པ་ལྷ་མིས་མཆོད་འོས་པ། ། སངས་རྒྱས་ཕྱག་འཚལ་དེང་འདིར་བདེ་ལེགས་ཤོག། སེམས་ཅན་གང་དག་འགྲོ་དང་མི་འགྲོ་བ། ། དེ་དག་
ཐམས་ཅད་དེང་འདིར་བདེ་ལེགས་ཤོག། ཞི་བ་ཆགས་བྲལ་ལྷ་མིས་མཆོད་འོས་པ། ། ཆོས་ལ་ཕྱག་འཚལ་དེང་འདིར་བདེ་ལེགས་ཤོག། སེམས་ཅན་གང་དག་འགྲོ་དང་མི་འགྲོ་བ། ། དེ་དག་ཐམས་
ཅད་དེང་འདིར་བདེ་ལེགས་ཤོག། ཚོགས་ཀྱི་དམ་པ་ལྷ་མིས་མཆོད་འོས་པ། ། དགེ་འདུན་ཕྱག་འཚལ་དེང་འདིར་བདེ་ལེགས་ཤོག། སེམས་ཅན་གང་དག་འགྲོ་དང་མི་འགྲོ་བ། ། དེ་དག་ཐམས་ཅད་
དེང་འདིར་བདེ་ལེགས་ཤོག། འབྱུང་པོ་གང་དག་འདིར་ནི་ལྷགས་གྱུར་ཏེ། ། ས་འམ་འོན་ཏེ་བར་སྣང་འཁོད་ཀྱང་རུང་། ། སྐྱེ་རྒུ་རྣམས་ལ་རྟག་ཏུ་བྱམས་བྱེད་ཅིང་། ། ཉིན་དང་མཚན་དུ་ཆོས་ལ་སྤྱོད
པར་ཤོག། བདག་དང་སྦྱིན་བདག་འཁོར་དང་བཅས་པ་མི་མཐུན་པའི་ཕྱོགས་ཐམས་ཅད་ལས་ཤིན་ཏུ་རྒྱལ་ཤིང་བཀྲ་ཤིས་པར་གྱུར་ཅིག། ། ། བསྔོ་སྨོན་བཀྲ་ཤིས་བརྗོད་པར་བྱའོ། ། དངོས་གྲུབ་ཉེར་སྩོལ་བཅོམ

༄༅། །ལྡན་མར། ། བསྟོད་སྒྲུབ་གསོལ་བ་བཏབ་པའི་ཐབས། ། གོང་མའི་གསུང་ལས་ཉེར་བཏུས་ཏེ། ། བློ་གསལ་བཞེད་པ་སྐོང་ཕྱིར་སྦྱར། ། ཞེས་སྒྲོལ་མ་མཎྜལ་བཞི་པའི་ཆོ་ག་བྱ་ཚུལ་འདིའང་རབ་འབྱམས་སྨྲ་བ་
པདྨ་ཆོས་འཕེལ་གྱིས་བཀའ་གནང་ལྟར། རྗེ་བཙུན་ཆེན་པོའི་གསུང་རབ་ལས་མདོར་བསྡུས་གོ་བདེ་བར་ཤཱཀ་བཙུན་ལྷུན་གྲུབ་ཀྱིས་དབེན་གནས་རྨོར་དགོན་པར་བྲིས་པའོ། ། ༈ །འཕགས་པ་བཟང་པོ་སྤྱོད་པའི་སྨོན་ལམ་གྱི་རྒྱལ་པོ་
བཞུགས་སོ། ། ༈ །རྒྱ་གར་སྐད་དུ། ཨཱརྨ་བྷ་དྲ་ཙརྨ་པྲ་ཎི་དྷ་ན་རཱ་ཛ། བོད་སྐད་དུ། འཕགས་པ་བཟང་པོ་སྤྱོད་པའི་སྨོན་ལམ་གྱི་རྒྱལ་པོ། འཕགས་པ་འཇམ་དཔལ་གཞོན་ནུར་གྱུར་པ་ལ་ཕྱག་
འཚལ་ལོ། ། ཇི་སྙེད་སུ་དག་ཕྱོགས་བཅུའི་འཇིག་རྟེན་ན། ། དུས་གསུམ་གཤེགས་པ་མི་ཡི་སེངྒེ་ཀུན། ། བདག་གིས་མ་ལུས་དེ་དག་ཐམས་ཅད་ལ། ། ལུས་དང་ངག་ཡིད་དང་བས་ཕྱག་བགྱིའོ། 
བཟང་པོ་སྤྱོད་པའི་སྨོན་ལམ་སྟོབས་དག་གིས། ། རྒྱལ་བ་ཐམས་ཅད་ཡིད་ཀྱི་མངོན་སུམ་དུ། ། ཞིང་གི་རྡུལ་སྙེད་ལུས་རབ་བཏུད་པ་ཡིས། ། རྒྱལ་བ་ཀུན་ལ་རབ་ཏུ་ཕྱག་འཚལ་ལོ། ། རྡུལ་གཅིག་
སྟེང་ན་རྡུལ་སྙེད་སངས་རྒྱས་རྣམས། ། སངས་རྒྱས་སྲས་ཀྱི་དབུས་ན་བཞུགས་པ་དག། དེ་ལྟར་ཆོས་ཀྱི་དབྱིངས་རྣམས་མ་ལུས་པ། ། ཐམས་ཅད་རྒྱལ་བ་དག་གིས་གང་བར་མོས། ། དེ་དག་

བསྔགས་པ་མི་ཟད་རྒྱ་མཚོ་རྣམས། ། དབྱངས་ཀྱི་ཡན་ལག་རྒྱ་མཚོའི་སྒྲ་ཀུན་གྱིས། ། རྒྱལ་བ་ཀུན་གྱི་ཡོན་ཏན་རབ་བརྗོད་ཅིང་། ། བདེ་བར་གཤེགས་པ་ཐམས་ཅད་བདག་གིས་བསྟོད། ། མེ་ཏོག་དམ་པ་ཕྲེང་
ང་བ་དམ་པ་དང་། ། སིལ་སྙན་རྣམས་དང་བྱུག་པ་གདུགས་མཆོག་དང་། ། མར་མེ་མཆོག་དང་བདུག་སྤོས་དམ་པ་ཡིས། ། རྒྱལ་བ་དེ་དགག་ལ་ནི་མཆོད་པར་བགྱི། ། ན་བཟའ་དམ་པ་རྣམས་
དང་དྲི་མཆོག་དང་། ། ཕྱེ་མ་ཕུར་མ་རི་རབ་མཉམ་པ་དང་། ། བཀོད་པ་ཁྱད་པར་འཕགས་པའི་མཆོག་ཀུན་གྱིས། ། རྒྱལ་བ་དེ་དག་ལ་ནི་མཆོད་པར་བགྱི། ། མཆོད་པ་གང་རྣམས་བླ་མེད་རྒྱ་ཆེ་བ། ། 
དེ་དག་རྒྱལ་བ་ཐམས་ཅད་ལ་ཡང་མོས། ། བཟང་པོ་སྤྱོད་ལ་དད་པའི་སྟོབས་དག་གིས། ། རྒྱལ་བ་ཀུན་ལ་ཕྱག་འཚལ་མཆོད་པར་བགྱི། ། འདོད་ཆགས་ཞེ་སྡང་གཏི་མུག་དབང་གིས་ནི། ། ལུས་དང་
ངག་དང་དེ་བཞིན་ཡིད་ཀྱིས་ཀྱང་། ། སྡིག་པ་བདག་གིས་བགྱིས་པ་ཅི་མཆིས་པ། ། དེ་དག་ཐམས་ཅད་བདག་གིས་སོ་སོར་བཤགས། ། ཕྱོགས་བཅུའི་རྒྱལ་བ་ཀུན་དང་སངས་རྒྱས་སྲས། ། རང་རྒྱལ་
རྣམས་དང་སློབ་དང་མི་སློབ་དང་། ། འགྲོ་བ་ཀུན་གྱི་བསོད་ནམས་གང་ལ་ཡང་། ། དེ་དག་ཀུན་གྱི་རྗེས་སུ་བདག་ཡི་རང་། ། གང་རྣམས་ཕྱོགས་བཅུའི་འཇིག་རྟེན་སྒྲོན་མ་རྣམས། ། བྱང་ཆུབ་རིམ་

༄༅། །པར་སངས་རྒྱས་མ་ཆགས་བརྙེས། ། མགོན་པོ་དེ་དག་བདག་གིས་ཐམས་ཅད་ལ། ། འཁོར་ལོ་བླ་ན་མེད་པ་བསྐོར་བར་བསྐུལ། ། མྱ་ངན་འདའ་སྟོན་གང་བཞེད་དེ་དག་
ལ༑ ། འགྲོ་བ་ཀུན་ལ་ཕན་ཞིང་བདེ་བའི་ཕྱིར། ། བསྐལ་པ་ཞིང་གི་རྡུལ་སྙེད་བཞུགས་པར་ཡང་། ། བདག་གིས་ཐལ་མོ་རབ་སྦྱར་གསོལ་བར་བགྱི། ། ཕྱག་འཚལ་བ་དང་མཆོད་ཅིང་བཤགས་པ་
དང་༑ །རྗེས་སུ་ཡི་རང་བསྐུལ་ཞིང་གསོལ་བ་ཡི། ། དགེ་བ་ཅུང་ཟད་བདག་གིས་ཅི་བསགས་པ། ། ཐམས་ཅད་བདག་གིས་བྱང་ཆུབ་ཕྱིར་བསྔོའོ། ། འདས་པའི་སངས་རྒྱས་རྣམས་དང་ཕྱོགས་བཅུ་
ཡི༑། འཇིག་རྟེན་དག་ན་གང་བཞུགས་མཆོད་པར་གྱུར། ། གང་ཡང་མ་བྱོན་དེ་དག་རབ་མྱུར་བར། ། བསམ་རྫོགས་བྱང་ཆུབ་རིམ་པར་སངས་རྒྱས་སྤྱོན། ། ཕྱོགས་བཅུ་ག་ལའི་ཞིང་རྣམས་ཇི་སྙེད་
པ༑ ། དེ་དག་རྒྱ་ཆེར་ཡོངས་སུ་དག་པར་གྱུར། ། བྱང་ཆུབ་ཤིང་དབང་དྲུང་གཤེགས་རྒྱལ་བ་དང་། ། སངས་རྒྱས་སྲས་ཀྱིས་རབ་ཏུ་གང་བར་ཤོག ། ཕྱོགས་བཅུའི་སེམས་ཅན་གང་རྣམས་ཇི་སྙེད་
པ༑། དེ་དག་རྟག་ཏུ་ནད་མེད་བདེ་བར་གྱུར། ། འགྲོ་བ་ཀུན་གྱི་ཆོས་ཀྱི་དོན་རྣམས་ནི། ། མཐུན་པར་གྱུར་ཅིང་རེ་བའང་འགྲུབ་པར་ཤོག། བྱང་ཆུབ་སྤྱོད་པ་དག་ནི་བདག་སྤྱོད་ཅིང་། ། འགྲོ་བ་ཀུན་ཏུ་

སྐྱེ་བ་དྲན་པར་འགྱུར། ། ཚེ་རབས་ཀུན་ཏུ་འཆི་འཕོ་སྐྱེ་བ་ན། ། རྟག་ཏུ་བདག་ནི་རབ་ཏུ་བྱུང་བར་ཤོག ། རྒྱལ་བ་ཀུན་གྱི་རྗེས་སུ་སློབ་གྱུར་ཏེ། ། བཟང་པོ་སྤྱོད་པ་ཡོངས་སུ་རྫོགས་བྱེད་ཅིང་། ། ཚུལ་
ཁྲིམས་སྤྱོད་པ་དྲི་མེད་ཡོངས་དག་པ། ། རྟག་ཏུ་མ་ཉམས་སྐྱོན་མེད་སྤྱོད་པར་ཤོག། ལྷ་ཡི་སྐད་དང་ཀླུ་དང་གནོད་སྦྱིན་སྐད། ། གྲུལ་བུམ་དག་དང་མི་ཡི་སྐད་རྣམས་དང་། ། འགྲོ་བ་ཀུན་གྱི་སྒྲ་རྣམས་
ཇི་ཙམ་པར། ། ཐམས་ཅད་སྐད་དུ་བདག་གིས་ཆོས་བསྟན་ཏོ། ། དེས་ཤིང་ཕ་རོལ་ཕྱིན་ལ་རབ་བརྩོན་ཏེ། ། བྱང་ཆུབ་སེམས་ནི་ནམ་ཡང་བརྗེད་མ་གྱུར། ། སྡིག་པ་གང་རྣམས་སྒྲིབ་པར་གྱུར་པ་དག། 
དེ་དག་མ་ལུས་ཡོངས་སུ་བྱང་བར་ཤོག། ལས་དང་ཉོན་མོངས་བདུད་ཀྱི་ལས་རྣམས་ལས། ། གྲོལ་ཞིང་འཇིག་རྟེན་འགྲོ་བ་རྣམས་སུ་ཡང་། ། ཇི་ལྟར་པདྨོ་ཆུས་མི་ཆགས་པ་བཞིན། ། ཉི་ཟླ་ནམ་
མཁར་ཐོགས་པ་མེད་ལྟར་སྤྱད། ། ཞིང་གི་ཁྱོན་དང་ཕྱོགས་རྣམས་ཇི་ཙམ་པར། ། ངན་སོང་སྡུག་བསྔལ་རབ་ཏུ་ཞི་བར་བྱེད། ། བདེ་བ་དག་ལ་འགྲོ་བ་ཀུན་འགོད་ཅིང་། ། འགྲོ་བ་ཐམས་ཅད་ལ་ནི་ཕན་
པར་སྤྱོད། ། བྱང་ཆུབ་སྤྱོད་པ་ཡོངས་སུ་རྫོགས་བྱེད་ཅིང་། ། སེམས་ཅན་དག་གི་སྤྱོད་དང་མཐུན་པར་འཇུག། བཟང་པོ་སྤྱོད་པ་དག་ནི་རབ་སྟོན་ཅིང་། ། མ་འོངས་བསྐལ་པ་ཀུན་ཏུ་སྤྱོད་པར་གྱུར། ། 

༄༅། བདག་གི་སྤྱོད་དང་མཚུངས་པར་གང་སྤྱོད་པ། ། དེ་དག་དང་ནི་རྟག་ཏུ་འགྲོགས་པར་ཤོག། ལུས་དང་ངག་རྣམས་དང་ནི་སེམས་ཀྱིས་ཀྱང་། ། སྤྱོད་པ་དག་དང་སྨོན་
ལམ་གཅིག་ཏུ་སྤྱད། ། བདག་ལ་ཕན་པར་འདོད་པའི་གྲོགས་པོ་དག། བཟང་པོ་སྤྱོད་པ་རབ་ཏུ་སྟོན་པ་རྣམས། ། དེ་དག་དང་ཡང་རྟག་ཏུ་འཕྲད་པར་ཤོག། དེ་དག་བདག་གིས་ནམ་ཡང་ཡིད་མི་
དབྱུང་༑། སངས་རྒྱས་སྲས་ཀྱིས་བསྐོར་བའི་མགོན་པོ་རྣམས། ། མངོན་སུམ་རྟག་ཏུ་བདག་གིས་རྒྱལ་བ་བལྟ། སུམ་རྟག་ཏུ་བདག་གིས་རྒྱལ་བ་བལྟ། ། མ་འོངས་བསྐལ་པ་ཀུན་པང་མཆོཔ་རྒྱ་ཆེར་བགྱི། 
རྒྱལ་བ་རྣམས་ཀྱི་དམ་པའི་ཆོས་འཛིན་ཅིང་། ། བྱང་ཆུབ་སྤྱོད་པ་ཀུན་ཏུ་སྣང་བར་བྱེད། ། བཟང་པོ་སྤྱོད་པ་རྣམ་པར་སྦྱོང་བ་ཡང་། ། མ་འོངས་བསྐལ་བ་ཀུན་ཏུ་སྤྱོད་པར་བགྱི། ། སྲིད་པ་ཐམས་ཅད་དུ་
ཡང་འཁོར་བ་ན། ། བསོད་ནམས་ཡེ་ཤེས་དག་ནི་མི་ཟད་རྙེད། ། ཐབས་དང་ཤེས་རབ་ཏིང་འཛིན་རྣམ་ཐར་དང་། ། ཡོན་ཏན་ཀུན་གྱི་མི་ཟད་མཛོད་དུ་གྱུར། ། རྡུལ་གཅིག་སྟེང་ན་རྡུལ་སྙེད་ཞིང་རྣམས
ཏེ༑ །ཞིང་དེར་བསམ་གྱིས་མི་ཁྱབ་སངས་རྒྱས་རྣམས། ། སངས་རྒྱས་སྲས་ཀྱི་དབུས་ན་བཞུགས་པ་ལ། ། བྱང་ཆུབ་སྤྱད་པ་སྤྱོད་ཅིང་བལྟ་བར་བགྱི། ། དེ་ལྟར་མ་ལུས་ཐམས་ཅད་ཕྱོགས་སུ་

ཡང༑ ། སྐྲ་ཙམ་ཁྱོན་ལ་དུས་གསུམ་ཚད་སྙེད་ཀྱི། ། སངས་རྒྱས་རྒྱ་མཚོ་ཞིང་རྣམས་རྒྱ་མཚོ་དང་། ། བསྐལ་པ་རྒྱ་མཚོ་སྤྱོད་ཅིང་རབ་ཏུ་འཇུག། གསུང་གཅིག་ཡན་ལག་རྒྱ་མཚོའི་སྒྲ་སྐད་ཀྱིས། 
རྒྱལ་བ་ཀུན་དབྱངས་ཡན་ལག་རྣམ་དག་པ། ། འགྲོ་བ་ཀུན་གྱི་བསམ་པ་ཇི་བཞིན་དབྱངས། ། སངས་རྒྱས་གསུང་ལ་རྟག་ཏུ་འཇུག་པར་བགྱི། ། དུས་གསུམ་གཤེགས་པའི་རྒྱལ་བ་ཐམས་ཅད་དག། 
འཁོར་ལོའི་ཚུལ་རྣམས་རབ་ཏུ་བསྐོར་བ་ཡི། ། དེ་དག་གི་ཡང་གསུང་དབྱངས་མི་ཟད་ལ། ། བློ་ཡི་སྟོབས་ཀྱིས་བདག་ཀྱང་རབ་ཏུ་འཇུག། མ་འོངས་བསྐལ་པ་ཐམས་ཅད་འཇུག་པར་ཡང་། ། སྐད་
ཅིག་གཅིག་གིས་བདག་ཀྱང་འཇུག་པར་བགྱི། ། གང་ཡང་བསྐལ་པ་དུས་གསུམ་ཚད་དེ་དག། སྐད་ཅིག་ཆ་ཤས་ཀྱིས་ནི་བཞུགས་པར་སྤྱད། ། དུས་གསུམ་གཤེགས་པ་མི་ཡི་སེངྒེ་གང་། ། དེ་དག་
སྐད་ཅིག་གཅིག་ལ་བདག་གིས་བལྟ། ། རྟག་ཏུ་དེ་དག་གི་ནི་སྤྱོད་ཡུལ་ལ། ། སྒྱུ་མར་གྱུར་པའི་རྣམ་ཐར་སྟོབས་ཀྱིས་འཇུག། གང་ཡང་དུས་གསུམ་དག་གི་ཞིང་བཀོད་པ། ། དེ་དག་རྡུལ་གཅིག་སྟེང་
དུ་མངོན་པར་བསྒྲུབ། ། དེ་ལྟར་མ་ལུས་ཕྱོགས་རྣམས་ཐམས་ཅད་དུ། ། རྒྱལ་བ་དག་གི་ཞིང་རྣམས་བཀོད་ལ་འཇུག། གང་ཡང་མ་བྱོན་འཇིག་རྟེན་སྒྲོན་མ་རྣམས། ། དེ་དག་རིམ་པར་འཚང་རྒྱ་

༄༅། འཁོར་ལོ་བསྐོར། ། མྱ་ངན་འདས་པ་རབ་ཏུ་ཞི་མཐའ་སྟོན། ། མགོན་པོ་ཀུན་གྱི་དྲུང་དུ་བདག་མཆིའོ། ། ཀུན་ཏུ་མྱུར་བའི་རྫུ་འཕྲུལ་སྟོབས་རྣམས་དང་། ། ཀུན་ནས་སྒོ་
ཡི་ཐེག་པའི་སྟོབས་དག་དང་། ། ཀུན་ཏུ་ཡོན་ཏན་སྤྱོད་པའི་སྟོབས་རྣམས་དང་། ། ཀུན་ཏུ་ཁྱབ་པ་བྱམས་པ་དག་གི་སྟོབས། ། ཀུན་ནས་དགེ་བའི་བསོད་ནམས་སྟོབས་དག་དང་། ། ཆགས་པ་མེད་པར་
གྱུར་པའི་ཡེ་ཤེས་སྟོབས། ། ཤེས་རབ་ཐབས་དང་ཏིང་འཛིན་སྟོབས་དག་གིས། ། བྱང་ཆུབ་སྟོབས་རྣམས་ཡང་དག་སྒྲུབ་པར་བྱེད། ། ལས་ཀྱི་སྟོབས་རྣམས་ཡོངས་སུ་དག་བྱེད་ཅིང་། ། ཉོན་མོངས་
སྟོབས་རྣམས་ཀུན་ཏུ་འཇོམས་པར་བྱེད། ། བདུད་ཀྱི་སྟོབས་རྣམས་སྟོབས་མེད་རབ་བྱེད་ཅིང་། ། བཟང་པོ་སྤྱོད་པའི་སྟོབས་ནི་རྫོགས་པར་བགྱི། ། ཞིང་རྣམས་རྒྱ་མཚོ་རྣམ་པར་དག་བྱེད་ཅིང་། 
སེམས་ཅན་རྒྱ་མཚོ་དག་ནི་རྣམ་པར་དགྲོལ། ། ཆོས་རྣམས་རྒྱ་མཚོ་རབ་ཏུ་མཐོང་བྱེད་ཅིང་། ། ཡེ་ཤེས་རྒྱ་མཚོ་རབ་ཏུ་རྟོགས་པར་བྱེད། ། སྤྱོད་པ་རྒྱ་མཚོ་རྣམ་པར་དག་བྱེད་ཅིང་། ། སྨོན་ལམ་རྒྱ་
མཚོ་ཡོངས་སུ་རྫོགས་པར་བྱེད། ། སངས་རྒྱས་རྒྱ་མཚོ་རབ་ཏུ་མཆོད་བྱེད་ཅིང་། ། བསྐལ་པ་རྒྱ་མཚོར་མི་སྐྱོ་སྤྱད་པར་བགྱི། ། གང་ཡང་དུས་གསུམ་གཤེགས་པ་རྒྱལ་བ་ཡིས། ། བྱང་ཆུབ་སྤྱོད་པའི་

སྨོན་ལམ་བྱེ་བྲག་རྣམས། ། བཟང་པོ་སྤྱོད་པས་བྱང་ཆུབ་སངས་རྒྱས་ནས། ། དེ་ཀུན་བདག་གིས་མ་ལུས་རྫོགས་པར་བགྱི། ། རྒྱལ་བ་ཀུན་གྱི་སྲས་ཀྱི་ཐུ་བོ་པ། ། གང་གི་མིང་ནི་ཀུན་ཏུ་བཟང་ཞེས་
བྱ༑ ། མཁས་པ་དེ་དང་མཚུངས་པར་སྤྱད་པའི་ཕྱིར། ། དགེ་བ་འདི་དག་ཐམས་ཅད་རབ་ཏུ་བསྔོ། ། ལུས་དང་ངག་དང་ཡིད་ཀྱང་རྣམ་དག་ཅིང་། ། སྤྱོད་པ་རྣམ་དག་ཞིང་རྣམས་ཡོངས་དག་དང་། 
བསྔོ་བ་བཟང་པོ་མཁས་པ་ཅི་འདྲ་བ། ། དེ་འདྲ་བདག་ཀྱང་དེ་དང་མཚུངས་པར་ཤོག ། ཀུན་ནས་དགེ་བ་བཟང་པོ་སྤྱད་པའི་ཕྱིར། ། འཇམ་དཔལ་གྱི་ནི་སྨོན་ལམ་སྤྱད་པར་བགྱི། ། མ་འོངས་བསྐལ་པ་
ཀུན་ཏུ་མི་སྐྱོ་བར། ། དེ་ཡི་བྱ་བ་མ་ལུས་རྫོགས་པར་བགྱི། ། སྤྱོད་པ་དག་ནི་ཚད་ཡོད་མ་གྱུར་ཅིག ། ཡོན་ཏན་རྣམས་ཀྱང་ཚད་བཟུང་མེད་པར་ཤོག། སྤྱོད་པ་ཚད་མེད་པ་ལ་གནས་ནས་ཀྱང་། ། དེ
དག་འཕྲུལ་པ་ཐམས་ཅད་འཚལ་བར་བགྱི། ། ནམ་མཁའི་མཐར་ཐུག་གྱུར་པ་ཅི་ཙམ་པར། ། སེམས་ཅན་མ་ལུས་མཐའ་ཡང་དེ་བཞིན་ཏེ། ། ཇི་ཙམ་ལས་དང་ཉོན་མོངས་མཐར་གྱུར་པ། ། བདག་གི་
སྨོན་ལམ་མཐའ་ཡང་དེ་ཙམ་མོ། ། གང་ཡང་ཕྱོགས་བཅུའི་ཞིང་རྣམས་མཐའ་ཡས་པ། ། རིན་ཆེན་བརྒྱན་ཏེ་རྒྱལ་བ་རྣམས་ལ་ཕུལ། ། ལྷ་དང་མི་ཡི་བདེ་བའི་མཆོག་རྣམས་ཀྱང་། ། ཞིང་གི་རྡུལ་སྙེད་

༄༅། ། བསྐལ་པར་ཕུལ་བ་བས། ། གང་གིས་བསྔོ་བའི་རྒྱལ་པོ་འདི་ཐོས་ནས། ། བྱང་ཆུབ་མཆོག་གི་རྗེས་སུ་རབ་མོས་ཤིང་། ། ལན་གཅིག་ཙམ་ཡང་དད་པ་བསྐྱེད་པ་ན། །
 བསོད་ནམས་དམ་པའི་མཆོག་ཏུ་འདི་འགྱུར་རོ། ། གང་གིས་བཟང་སྤྱོད་སྨོན་ལམ་འདི་བཏབ་པ། ། དེས་ནི་ངན་སོང་ཐམས་ཅད་སྤོང་བར་འགྱུར། ། དེས་ནི་གྲོགས་པོ་ངན་པ་སྤོང་བ་ཡིན། ། སྣང་བ་
མཐའ་ཡས་དེ་ཡང་དེས་མྱུར་མཐོང་། ། དེ་དག་རྙེད་པ་རབ་རྙེད་བདེ་བར་འཚོ། ། མི་ཚེ་འདིར་ཡང་དེ་དག་ལེགས་པར་འོང་། ། ཀུན་ཏུ་བཟང་པོ་དེ་ཡང་ཅི་འདྲ་བར། ། དེ་དག་རིང་པོར་མི་ཐོགས་དེ་
བཞིན་འགྱུར། ། མཚམས་མེད་ལྔ་པོ་དག་གི་སྡིག་པ་རྣམས། ། གང་གིས་མི་ཤེས་དབང་གི་བྱས་པ་དག། དེ་ཡིས་བཟང་པོ་སྤྱོད་པ་འདི་བརྗོད་ན། ། མྱུར་དུ་མ་ལུས་ཡོངས་སུ་བྱང་བར་འགྱུར། ། ཡེ་
ཤེས་དང་ནི་གཟུགས་དང་མཚན་རྣམས་དང༌། ། རིགས་དང་ཁ་དོག་རྣམས་དང་ལྡན་པར་འགྱུར། ། བདུད་དང་མུ་སྟེགས་མང་པོས་དེ་མི་ཐུབ། ། འཇིག་རྟེན་གསུམ་པོ་ཀུན་ནའང་མཆོད་པར་
འགྱུར༑ ། བྱང་ཆུབ་ཤིང་དབང་དྲུང་དུ་དེ་མྱུར་འགྲོ། ། སོང་ནས་སེམས་ཅན་ཕན་ཕྱིར་དེར་འདུག་སྟེ། ། བྱང་ཆུབ་སངས་རྒྱས་འཁོར་ལོ་རབ་ཏུ་བསྐོར། ། བདུད་རྣམས་སྡེ་དང་བཅས་པ་ཐམས་ཅད་

བཏུལ༑། གང་ཡང་བཟང་པོ་སྤྱོད་པའི་སྨོན་ལམ་འདི། ། འཆང་བ་དང་ནི་སྟོན་ཏམ་ཀློག་ན་ཡང་། ། དེ་ཡི་རྣམ་པར་སྨིན་པའང་སངས་རྒྱས་མཁྱེན། ། བྱང་ཆུབ་མཆོག་ལ་སོམ་ཉི་མ་བྱེད་ཅིག ། 
འཇམ་དཔལ་དཔའ་བོས་ཇི་ལྟར་མཁྱེན་པ་དང་། ། ཀུན་ཏུ་བཟང་པོ་དེ་ཡང་དེ་བཞིན་ཏེ། ། དེ་དག་ཀུན་གྱི་རྗེས་སུ་བདག་སློབ་ཅིང་། ། དགེ་བ་འདི་དག་ཐམས་ཅད་རབ་ཏུ་བསྔོ། ། དུས་གསུམ་གཤེགས་
པའི་རྒྱལ་བ་ཐམས་ཅད་ཀྱིས། ། བསྔོ་བ་གང་ལ་མཆོག་ཏུ་བསྔགས་པ་དེས། ། བདག་གི་དགེ་བའི་རྩ་བ་འདི་ཀུན་ཀྱང་། ། བཟང་པོ་སྤྱོད་ཕྱིར་རབ་ཏུ་བསྔོ་བར་བགྱི། ། བདག་ནི་འཆི་བའི་དུས་བྱེད་གྱུར་
པ་ན། ། སྒྲིབ་པ་ཐམས་ཅད་དག་ནི་ཕྱིར་བསལ་ཏེ། ། མངོན་སུམ་སྣང་བ་མཐའ་ཡས་དེ་མཐོང་ནས། ། བདེ་བ་ཅན་གྱི་ཞིང་དེར་རབ་ཏུ་འགྲོ། ། དེར་སོང་ནས་ནི་སྨོན་ལམ་འདི་དག་ཀྱང་། ། ཐམས་
ཅད་མ་ལུས་མངོན་དུ་འགྱུར་བར་ཤོག ། དེ་དག་མ་ལུས་བདག་གིས་ཡོངས་སུ་བཀང་། ། འཇིག་རྟེན་ཇི་སྲིད་སེམས་ཅན་ཕན་པར་བགྱི། ། རྒྱལ་བའི་དཀྱིལ་འཁོར་བཟང་ཞིང་དགའ་བ་དེར། ། པདྨོ་
དམ་པ་ཤིན་ཏུ་མཛེས་ལས་སྐྱེས། ། སྣང་བ་མཐའ་ཡས་རྒྱལ་བས་མངོན་སུམ་དུ། ། ལུང་བསྟན་པ་ཡང་བདག་གིས་དེར་ཐོབ་ཤོག། དེར་ནི་བདག་གིས་ལུང་བསྟན་རབ་ཐོབ་ནས། ། སྤྲུལ་པ་མང་པོ་

༄༅། བྱེ་བ་ཕྲག་བརྒྱ་ཡིས། ། བློ་ཡི་སྟོབས་ཀྱིས་ཕྱོགས་བཅུ་རྣམས་སུ་ཡང་། ། སེམས་ཅན་རྣམས་ལ་ཕན་པ་མང་པོ་བགྱི། ། བཟང་པོ་སྤྱོད་པའི་སྨོན་ལམ་བཏོན་པ་ཡི། ། དགེ་
བ་ཅུང་ཟད་བདག་གིས་ཅི་བསགས་པ། ། དེས་ནི་འགྲོ་བའི་སྨོན་ལམ་དགེ་བ་རྣམས། ། སྐད་ཅིག་གཅིག་གིས་ཐམས་ཅད་འབྱོར་བར་ཤོག ། གང་ཡང་བཟང་པོ་སྤྱོད་པ་འདི་བསྔོས་པས། ། བསོད་
ནམས་མཐའ་ཡས་དམ་པ་གང་ཐོབ་དེས། ། འགྲོ་བ་སྡུག་བསྔལ་ཆུ་བོར་བྱིང་བ་རྣམས། ། འོད་དཔག་མེད་པའི་གནས་རབ་ཐོབ་པར་ཤོག། སྨོན་ལམ་རྒྱལ་པོ་འདི་དག་མཆོག་གི་གཙོ། ། མཐའ་ཡས་
འགྲོ་བ་ཀུན་ལ་ཕན་བྱེད་ཅིང་། ། ཀུན་ཏུ་བཟང་པོས་བརྒྱན་པའི་གཞུང་གྲུབ་སྟེ། ། ངན་སོང་གནས་རྣམས་མ་ལུས་སྟོངས་པར་ཤོག། འཕགས་པ་བཟང་པོ་སྤྱོད་པའི་སྨོན་ལམ་གྱི་རྒྱལ་པོ་རྫོགས་སོ།། །།འདི་བྱང་
ཆུབ་སེམས་དཔའི་སྡེ་སྣོད་ཀྱི་ནང་ཚན་ཕལ་པོ་ཆེའི་སྡོང་པོ་བརྒྱན་པ་ཞེས་བྱ་བའི་ཆོས་ཀྱི་རྣམ་གྲངས་ནོར་བཟང་གིས་དགེ་བའི་བཤེས་གཉེན་བསྙེན་བཀུར་བའི་སྤྱོད་པ་ཕྱོགས་གཅིག་པའི་ལེའུ་ལས་ཕྱུང་བའོ།། ༈ །བདག་གི་དུས་
གསུམ་དགེ་བ་འདི་ཡིས་མཐུས། ། བདག་ཅག་དཔོན་སློབ་དུས་འདིར་ཚེ་རིང་ཞིང་། ། བསམ་དོན་ཀུན་འགྲུབ་བསྟན་པ་རྒྱས་པ་དང་། ། ཕྱི་མ་བདེ་བ་ཅན་དུ་སྐྱེ་བར་ཤོག། སྐྱེས་ནས་བསམ་བཞིན་

སྲིད་པ་ལེན་པ་དང་། ། སྲིད་མཐའི་བར་དུ་བསྟན་པ་འཛིན་པར་ཤོག ། ཕ་མར་གྱུར་པའི་སེམས་ཅན་ཐམས་ཅད་ཀྱང་། བདག་གིས་རྗེས་བཟུང་ཐར་པའི་བདེ་ཐོབ་ཤོག། བསམ་པ་རྣམ་པར་དག་པའི་
སྨོན་ལམ་འདི། ། དཀོན་མཆོག་རྣམ་གསུམ་བདེན་པའི་བྱིན་རླབས་ཀྱིས། ། ལོག་པར་འདྲེན་པའི་ཕྱོགས་ལས་རྣམ་རྒྱལ་ནས། ། ཇི་བཞིན་མ་ལུས་ལེགས་པར་འགྲུབ་གྱུར་ཅིག ། ༈ ། བྱམས་ཆེན་
མེ་ཡིས་ཞེ་སྡང་བུད་ཤིང་བསྲེགས། ། ཡེ་ཤེས་འོད་ཀྱིས་མ་རིག་མུན་པ་སེལ། ། ཆོས་ཀྱི་རྒྱལ་ཚབ་འགྲོ་བ་འདྲེན་མཛད་པའི། ། དགའ་ལྡན་བཞུགས་པ་དེ་ལ་ཕྱག་འཚལ་ལོ། ། ༈། དཀོན་མཆོག་
བརྩེགས་པའི་ལེའུ་ཞེ་གཅིག་པ་བྱམས་པས་ཞུས་པ་ལས་བྱུང་བའི་བྱམས་པའི་སྨོན་ལམ་ནི། སངས་རྒྱས་ཀུན་ལ་ཕྱག་འཚལ་ལོ། ། དྲང་སྲོང་ལྷ་མིག་ལྡན་པ་ཡི། ། བྱང་ཆུབ་སེམས་དཔའ་རྣམས་དང་ཡང་། །ཉན་
ཐོས་རྣམས་ལ་ཕྱག་འཚལ་ལོ། ། ངན་འགྲོ་ཐམས་ཅད་ཟློག་བྱེད་ཅིང་། ། མཐོ་རིས་ལམ་ནི་རབ་སྟོན་ལ། ། རྒ་ཤི་མེད་པར་འདྲེན་བགྱིད་པ། ། བྱང་ཆུབ་སེམས་ལ་ཕྱག་འཚལ་ལོ། ། སེམས་ཀྱི་དབང་
དུ་གྱུར་པས་ན། ། བདག་གིས་སྡིག་པ་ཅི་བགྱིས་པ། ། སངས་རྒྱས་སྤྱན་སྔར་མཆིས་ནས་སུ། ། བདག་གིས་དེ་དག་བཤགས་པར་བགྱི། ། བདག་ལས་རྣམ་པ་གསུམ་གང་གི། ། བསོད་ནམས་

༄༅། ཚོགས་ནི་བསྐྱེད་པ་སྟེ། ། བདག་གི་ཀུན་མཁྱེན་ས་བོན་ཏེ། ། བདག་གི་བྱང་ཆུབ་མི་ཟད་ཤོག ། ཕྱོགས་བཅུ་དག་གི་ཞིང་རྣམས་སུ། ། སངས་རྒྱས་མཆོད་པ་གང་བྱུང་
བ༑། སངས་རྒྱས་མཁྱེན་པས་ཡི་རང་བ། ། དེ་ལ་བདག་ནི་ཡི་རང་ངོ་། ། སྡིག་པ་ཐམས་ཅད་བཤགས་པར་བགྱི། ། བསོད་ནམས་ཀུན་ལ་ཡི་རང་ངོ་། ། སངས་རྒྱས་ཀུན་ལ་ཕྱག་འཚལ་ལོ། ། 
བདག་ནི་ཡེ་ཤེས་མཆོག་ཐོབ་ཤོག། ཕྱོགས་བཅུ་དག་གི་ཕྱོགས་རྣམས་ན། ། ས་བཅུ་དག་ལ་གནས་པ་ཡི། ། བྱང་ཆུབ་སེམས་དཔའ་བྱང་ཆུབ་མཆོག། འཚང་རྒྱ་བགྱིད་པར་བསྐུལ་མ་འདེབས། 
བྱང་ཆུབ་དམ་པར་སངས་རྒྱས་ཤིང་། ། སྡེ་དང་བཅས་པའི་བདུད་བཏུལ་ནས། ། སྲོག་ཆགས་ཀུན་ལ་སྨན་སླད་དུ། ། ཆོས་ཀྱི་འཁོར་ལོ་བསྐོར་གྱུར་ཅིག ། ཆོས་རྔ་ཆེན་པོ་སྒྲ་ཡིས་ནི། ། སྡུག་བསྔལ་
སེམས་ཅན་ཐར་བགྱིད་ཤོག། བསྐལ་པ་བྱེ་བ་བསམ་ཡས་སུ། ། ཆོས་སྟོན་མཛད་ཅིང་བཞུགས་གྱུར་ཅིག། འདོད་པའི་འདམ་དུ་བྱིང་གྱུར་ཅིང་། ། སྲེད་པའི་སྲད་བུས་དམ་བཅིངས་པ། ། འཆིང་བ་
ཀུན་གྱིས་བཅིངས་བདག་ལ། ། རྐང་གཉིས་མཆོག་རྣམས་གཟིགས་སུ་གསོལ། ། སེམས་ཀྱིས་དྲི་མར་བགྱིས་པ་ལ། ། སངས་རྒྱས་རྣམས་ནི་སྨོད་མི་མཛད། ། སེམས་ཅན་རྣམས་ལ་བྱམས་ཐུགས་

ལྡན༑། སྲིད་པའི་མཚོ་ལས་སྒྲོལ་བར་ཤོག ། རྫོགས་པའི་སངས་རྒྱས་གང་བཞུགས་དང་། ། གང་དག་འདས་དང་མ་བྱོན་དང་། ། དེ་དག་རྗེས་སུ་བདག་སློབ་ཅིང་། ། བྱང་ཆུབ་སྤྱོད་པ་སྤྱོད་གྱུར་
ཅིག ཕ་རོལ་ཕྱིན་དྲུག་རྫོགས་བགྱིས་ནས། ། འགྲོ་དྲུག་སེམས་ཅན་ཐར་བགྱིད་ཤོག། མངོན་ཤེས་དྲུག་པོ་མངོན་བགྱིས་ནས། ། བླ་མེད་བྱང་ཆུབ་རེག་གྱུར་ཅིག། མ་སྐྱེས་པ་དང་མི་འབྱུང་
དང་༑  །རང་བཞིན་མ་མཆིས་གནས་མ་མཆིས། ། རྣམ་རིག་མ་མཆིས་དངོས་མ་མཆིས། ། སྟོང་པའི་ཆོས་ནི་རྟོགས་པར་ཤོག། སངས་རྒྱས་དྲང་སྲོང་ཆེན་པོ་ལྟར། ། སེམས་ཅན་མ་མཆིས་སྲོག་མ་
མཆིས༑ །གང་ཟག་མ་མཆིས་གསོ་མ་མཆིས། ། བདག་མ་མཆིས་པའི་ཆོས་རྟོགས་ཤོག། བདག་འཛིན་བདག་གིར་འཛིན་པ་ཡི། ། དངོས་པོ་ཀུན་ལ་མི་གནས་པར། ། སེམས་ཅན་ཀུན་ལ་སྨན་སླད་
དུ༑། སེར་སྣ་མ་མཆིས་སྦྱིན་གཏོང་ཤོག། དངོས་པོ་དངོས་པོར་མ་མཆིས་པས། ། བདག་གི་ལོངས་སྤྱོད་ལྷུན་གྲུབ་ཤོག། དངོས་པོ་ཐམས་ཅད་རྣམ་འཇིག་པས། ། སྦྱིན་པའི་ཕ་རོལ་ཕྱིན་རྫོགས་
ཤོག། ཁྲིམས་ཀྱི་ཚུལ་ཁྲིམས་སྐྱོན་མེད་ཅིང་། ། ཚུལ་ཁྲིམས་རྣམ་པར་དག་དང་ལྡན། ། རློམ་སེམས་མེད་པའི་ཚུལ་ཁྲིམས་ཀྱིས། ། ཚུལ་ཁྲིམས་ཕ་རོལ་ཕྱིན་རྫོགས་ཤོག། སའམ་ཡང་ན་ཆུའམ་

༄༅།། མེ། ། རླུང་གི་ཁམས་ལྟར་མི་གནས་ཤིང་། ། བཟོད་པ་ཁྲོ་བ་མ་མཆིས་པས། ། བཟོད་པའི་ཕ་རོལ་ཕྱིན་རྫོགས་ཤོག ། བརྩོན་འགྲུས་བརྩམས་པའི་བརྩོན་འགྲུས་
ཀྱིས༑། བརྟན་སྤྲོ་ལེ་ལོ་མ་མཆིས་ཤིང་། ། སྟོབས་དང་ལྡན་པའི་ལུས་སེམས་ཀྱིས། ། བརྩོན་འགྲུས་ཕ་རོལ་ཕྱིན་རྫོགས་ཤོག། སྒྱུ་མ་ལྟ་བུའི་ཏིང་འཛིན་དང་། ། དཔའ་བར་འགྲོ་བའི་ཏིང་འཛིན་
དང་༑ ། རྡོ་རྗེ་ལྟ་བུའི་ཏིང་འཛིན་གྱིས། ། བསམ་གཏན་ཕ་རོལ་ཕྱིན་རྫོགས་ཤོག། རྣམ་པར་ཐར་པའི་སྒོ་གསུམ་དང་། ། དུས་གསུམ་མཉམ་པ་ཉིད་དང་ཡང་། ། རིག་གསུམ་མངོན་སུམ་བགྱིས་པ་
ཡིས༑ ། ཤེས་རབ་ཕ་རོལ་ཕྱིན་རྫོགས་ཤོག། སངས་རྒྱས་ཀུན་གྱིས་བསྔགས་པ་དང་། ། འོད་དང་གཟི་བརྗིད་འབར་བ་དང་། ། བྱང་ཆུབ་སེམས་དཔའི་བརྩོན་འགྲུས་ཀྱིས། ། བདག་གི་བསམ་པ་
རྫོགས་གྱུར་ཅིག ། དེ་ལྟར་སྤྱད་པ་སྤྱོད་བྱེད་ཅིང་། ། བྱམས་པ་གྲགས་དང་ལྡན་པ་ཡིས། ། ཕ་རོལ་ཕྱིན་དྲུག་རྫོགས་བགྱིས་ནས། ། ས་བཅུའི་པོ་ལ་རབ་གནས་ཤོག། ་། ། རྒྱ་གར་གྱི་མཁན་པོ་ཛི་ན་མི་ཏྲ
དང་༑ སུ་རེནྡྲ་བོ་དྷི་དང་། ཞུ་ཆེན་གྱི་ལོ་ཙཱ་བ་བནྡེ་ཡེ་ཤེས་སྡེས་བསྒྱུར་ཅིང་ཞུས་ཏེ་གཏན་ལ་ཕབ་པའོ། ། ༈། འདི་ལྟར་བགྱིས་པའི་དགེ་བ་དཔག་མེད་རྣམས། ། དམྱལ་བ་ཡི་དྭགས་དུད་འགྲོ་ལྷ་མ་ཡིན། ། 

གནས་ངན་ལེན་པ་རྟག་ཏུ་སྤང་བྱས་ནས། ། རྒྱལ་བ་བྱམས་པའི་ཞབས་དྲུང་སྐྱེ་བར་ཤོག། ༈ །བདེ་བ་ཅན་གྱི་སྨོན་ལམ་ནི། ༈། རྗེ་བཙུན་བླ་མ་ཐུགས་རྗེ་ཆེན་པོ་དང་ལྡན་པ་རྣམས་ལ་ཕྱག་འཚལ་ལོ། །མི་མཇེད་
ཞིང་གི་སྟོན་པ་རྫོགས་སངས་རྒྱས། ། ཤཱཀྱའི་རྒྱལ་པོའི་འཁོར་ཚོགས་རྒྱ་མཚོ་ལ། ། སངས་རྒྱས་ཞིང་གི་བསྔགས་པ་བརྗོད་རྣམས་ལས། ། མཆོག་གྱུར་བདེ་བ་ཅན་ལ་གུས་ཕྱག་འཚལ། ། ཞིང་དེའི་
དབུས་སུ་རིན་ཆེན་ལྗོན་པའི་དྲུང་། ། ལྷ་མིའི་སྟོན་པ་འདྲེན་མཆོག་འོད་དཔག་མེད། ། པདྨ་རཱ་གའི་ལྷུན་པོ་ལྟར་བརྗིད་ཅིང་། ། འོད་ཟེར་བྱེ་བས་བརྒྱན་ལ་གུས་ཕྱག་འཚལ། །ཚངས་པའི་དབྱངས་ཀྱིས་
འདུས་པའི་ཚོགས་རྣམས་ལ། ། ཐེག་མཆོག་སྟོན་ཚེ་ཏིང་འཛིན་གྱིས་མྱོས་པའི། ། དགྲ་བཅོམ་རྣམས་ཀྱང་དམན་པའི་སེམས་སྤངས་ནས། ། བྱང་ཆུབ་མཆོག་ཏུ་སྦྱོར་མཛད་ལ་ཕྱག་འཚལ། ། སྣ་
ཚོགས་སྤྲུལ་པས་སྐད་ཅིག་རེ་རེ་ཞིང་། ། སྣ་ཚོགས་ཞིང་གི་མགོན་མེད་འགྲོ་རྣམས་ལ། ། སྣ་ཚོགས་མཛད་པས་ཕན་བདེ་ཀུན་སྩོལ་བའི། ། ཕྲིན་ལས་བསམ་མི་ཁྱབ་ལ་གུས་ཕྱག་འཚལ། ། སྤྱན་རས་
གཟིགས་དང་མཐུ་ཆེན་ཐོབ་ལ་སོགས། ། སྲས་བཅས་རྒྱལ་བ་ནམ་མཁའི་གཏོས་གང་ཞིང་། ། ཉན་ཐོས་དགེ་འདུན་རྒྱ་མཚོའི་རྡུལ་སྙེད་ཀྱི། ། གྲངས་དང་མཉམ་པའི་འཁོར་ཚོགས་ལ་ཕྱག་འཚལ། ། 

༄༅།  །རྣལ་འབྱོར་དབང་ཕྱུག་བརྩེ་ཆེན་ས་སྐྱ་པ། ། བརྒྱུད་པར་བཅས་པའི་ཡོངས་འཛིན་རྒྱ་མཚོའི་ཚོགས། ། རྣམ་མང་དགེ་ཚོགས་རྣམ་དག་སྨོན་ལམ་མཐུས། །ཞིང་དེར་
བརྫུས་ཏེ་འཁྲུངས་ལ་མགོས་ཕྱག་འཚལ། ། བདག་གཞན་དུས་གསུམ་བསགས་པའི་དགེ་ཚོགས་དང་། ། རྩ་བརྒྱུད་བླ་མའི་ཐུགས་རྗེའི་བྱིན་རླབས་དང་། ། འོད་དཔག་མེད་མགོན་ཐུགས་བསྐྱེད་རྒྱ་
མཚོའི་མཐུས། ། བདག་དང་སྲིད་མཚོར་འཁྱམས་པའི་འགྲོ་བ་རྣམས། ། ནམ་ཞིག་ཚེ་འདིའི་སྣང་བ་ནུབ་པའི་ཚེ། ། སངས་རྒྱས་ཀུན་གྱིས་བསྔགས་པའི་ཞིང་གི་མཆོག། བདེ་བ་ཅན་ཞེས་གྲགས་པ་
དེར་སྐྱེས་ནས། ། འོད་དཔག་མེད་པའི་ཞལ་མཆོག་མཐོང་བར་ཤོག ། མཐོང་མ་ཐག་ཏུ་གསུང་དབྱངས་རྒྱ་མཚོ་ལས། ། ཟབ་ཅིང་རྒྱ་ཆེའི་ཐེག་མཆོག་ཐོས་གྱུར་ནས། ། དད་དང་ཤེས་རབ་གཟུངས་
དང་ཏིང་འཛིན་སོགས། ། ཡོན་ཏན་ཚོགས་ཀྱིས་བདག་རྒྱུད་གང་བར་ཤོག། རང་ལུས་ཞིང་གི་རྡུལ་སྙེད་སྤྲུལ་པ་ཡིས། ། སྐད་ཅིག་རེ་རེར་ཕྱོགས་བཅུའི་ཞིང་བགྲོད་ནས། ། ཀུན་ཏུ་བཟང་པོའི་མཆོད་
སྤྲིན་རྒྱ་ཆེན་གྱིས། ། སངས་རྒྱས་སྲས་བཅས་མ་ལུས་མཆོད་པར་ཤོག། སླར་ཡང་དག་པའི་ཞིང་དེར་མགོན་པོ་དང་། ། འདྲེན་མཆོག་བླ་མའི་ཚོགས་རྣམས་མཆོད་བྱས་ནས། ། ཐེག་ཆེན་ཆོས་ཚུལ

ཟབ་མོ་ལེགས་ཐོབ་སྟེ། ། བྱང་ཆུབ་སྤྱོད་པ་མ་ལུས་མཐར་ཕྱིན་ཤོག ། སྙིང་རྗེས་མ་དག་ཞིང་གི་འགྲོ་རྣམས་ལ། ། སོ་སོའི་ཡིད་བཞིན་འདོད་དགུས་ཚིམ་བྱས་ཏེ། ། སྐལ་བ་ཇི་བཞིན་ཐེག་པ་གསུམ་
བསྟན་ནས། ། རྣམ་གྲོལ་ཐར་པའི་ལམ་དུ་འཇུག་པར་ཤོག། ནག་ཞིག་གོ་འཕང་དམ་པ་མངོན་གྱུར་ཚེ། ། འཁོར་དུ་བསྡུས་ནས་ཐེག་མཆོག་བསྟན་པ་ཡིས། ། བྱང་ཆུབ་སྤྱོད་པའི་ས་ལ་བཞག་བྱས་
ནས༑། སངས་རྒྱས་ཡེ་ཤེས་མཆོག་ལ་འགོད་པར་ཤོག། རྒྱལ་བ་འཇིག་རྟེན་དབང་ཕྱུག་ཞབས་འབྲིང་དུ། ། ཆོས་ཀྱི་འབྱུང་གནས་ཞེས་བྱའི་དགེ་སློང་གིས། ། སངས་རྒྱས་ཞིང་གི་བཀོད་པ་བཟུང་བ་
ལྟར༑། སྣོད་བཅུད་དག་པའི་ཞིང་བཟང་ཐོབ་པར་ཤོག། རབ་དགའི་སར་གནས་རྒྱལ་བའི་སྲས་རྣམས་ཀྱིས། ། དགོངས་པ་གཅིག་ཏུ་བཏབ་པའི་སྨོན་ལམ་མཆོག། བཟང་པོ་སྤྱོད་པའི་སྨོན་ལམ་ཇི་
ལྟ་བར། ། བདག་དང་འགྲོ་བས་མྱུར་དུ་འགྲུབ་པར་ཤོག། ཅེས་པ་འདི་ནི་འདུན་ཅིང་སྨོན་པའི་གནས་ཐོབ་པར་བྱ་བའི་ཆེད་དུ། ཤཱཀྱའི་དགེ་སློང་བསོད་ནམས་སེང་གེས་ཐུབ་བསྟན་རྣམ་པར་རྒྱལ་བའི་ཆོས་གྲྭ་ཆེན་པོར་སྦྱར་
བའོ། ། ༈། ཕར་ཕྱིན་བཅུ་གཅིག་གི་སྨོན་ལམ་ནི། ཐུགས་རྗེ་ཆེན་པོ་རྐང་གཉིས་མཆོག་གྱུར་པའི། ། སྦྱིན་པའི་ཕ་རོལ་ཕྱིན་པ་ཕུན་སུམ་ཚོགས། ། ཇི་ལྟར་བཅོམ་ལྡན་སྦྱིན་པའི་ཕ་རོལ་ཕྱིན། ། བདག་

༄༅།། གཞན་རིང་པོར་མི་ཐོགས་དེ་འདྲར་ཤོག ། དེ་བཞིན་དུ་འོག་མ་རྣམས་ལ་སྦྱར་ཏེ། ཐུགས་རྗེ་ཆེན་པོ་རྐང་གཉིས༴། ཚུལ་ཁྲིམས་ཕ་རོལ༴། ཇི་ལྟར་བཅོམ་ལྡན་ཚུལ་
ཁྲིམས༴ བདག་གཞན་རིང་པོར༴། ཐུགས་རྗེ་ཆེན་པོ་རྐང་གཉིས༴། བཟོད་པའི་ཕ་རོལ༴། ཇི་ལྟར་བཅོམ་ལྡན་བཟོད་པའི༴། བདག་གཞན་རིང་པོར༴། ཐུགས་རྗེ་ཆེན་པོ་རྐང་གཉིས༴། བརྩོན་
འགྲུས་ཕ་རོལ༴། ཇི་ལྟར་བཅོམ་ལྡན་བརྩོན་འགྲུས༴། བདག་གཞན་རིང་པོར༴། ཐུགས་རྗེ་ཆེན་པོ་རྐང་གཉིས༴། བསམ་གཏན་ཕ་རོལ༴། ཇི་ལྟར་བཅོམ་ལྡན་བསམ་གཏན༴། བདག་གཞན་
རིང་པོར༴། ཐུགས་རྗེ་ཆེན་པོ་རྐང་གཉིསཤེས་རབ་ཕ་རོལ༴། ཇི་ལྟར་བཅོམ་ལྡན་ཤེས་རབ༴། བདག་གཞན་རིང་པོར༴། ཐུགས་རྗེ་ཆེན་པོ་རྐང་གཉིས༴། ཐབས་ཀྱི་ཕ་རོལ༴། ཇི་ལྟར
བཅོམ་ལྡན་ཐབས་ཀྱི༴། བདག་གཞན་རིང་པོར༴། ཐུགས་རྗེ་ཆེན་པོ་རྐང་གཉིས༴། སྟོབས་ཀྱི་ཕ་རོལ༴། ཇི་ལྟར་བཅོམ་ལྡན་སྟོབས་ཀྱི༴། བདག་གཞན༴། ཐུགས་རྗེ་ཆེན་པོ་རྐང་གཉིས༴། 
སྨོན་ལམ་ཕ་རོལ༴། ཇི་ལྟར་བཅོམ་ལྡན་སྨོན་ལམ༴། བདག་གཞན༴། ཐུགས་རྗེ་ཆེན་པོ་རྐང་གཉིས༴། ཡེ་ཤེས་ཕ་རོལ༴། ཇི་ལྟར་བཅོམ་ལྡན་ཡེ་ཤེས༴། བདག་གཞན༴། ཐུགས་རྗེ་ཆེན་པོ་

རྐང་གཉིས་མཆོག་གྱུར་པའི། ། ཆོས་སྐུའི་ཕ་རོལ་ཕྱིན་པ་ཕུན་སུམ་ཚོགས། ། ཇི་ལྟར་བཅོམ་ལྡན་ཆོས་སྐུའི་ཕ་རོལ་ཕྱིན། །བདག་གཞན་རིང་པོར་མི་ཐོགས་དེ་འདྲར་ཤོག ། བླ་མེད་བླ་མའི་ཐུགས་རྗེ་
དང་༑། རྒྱལ་དང་རྒྱལ་སྲས་རང་རྒྱལ་དང་། ། དགྲ་བཅོམ་བདེན་པའི་བྱིན་རླབས་ཀྱིས། ། ཇི་ལྟར་སྨོན་བཞིན་འགྲུབ་གྱུར་ཅིག། ༈། བསྔོ་བ་བསྡུས་པ་ནི། སཱསྟི། བདག་དང་གཞན་གྱི་དུས
གསུམ་དགེ་བའི་ཚོགས། ། དཔག་མེད་མ་ལུས་གཅིག་ཏུ་བསྡོམས་པའི་མཐུས། ། རྩ་བརྒྱུད་བླ་མ་རྒྱལ་བ་སྲས་བཅས་ཀྱི། ། ཟག་མེད་ཐུགས་ཀྱི་དགོངས་པ་ཡོངས་རྫོགས་ཤོག། དམིགས་ཡུལ་འདི་
དང་རིགས་དྲུག་ཐམས་ཅད་ཀྱི། ། སྒྲིབ་གཉིས་བག་ཆགས་བཅས་པ་ཀུན་སྦྱངས་ནས། ། བསོད་ནམས་ཡེ་ཤེས་ཚོགས་གཉིས་རབ་བསགས་ཏེ། ། རྣམ་མཁྱེན་སྐུ་བཞིའི་དབང་ཕྱུག་མྱུར་ཐོབ་ཤོག
ཁྱད་པར་རྣལ་འབྱོར་བདག་ཅག་འཁོར་བཅས་ཀྱི། ། ཚེ་འདིའི་རྒུད་པ་མ་ལུས་ཞི་བ་དང་། ། བསམ་དོན་ཆོས་དང་མཐུན་པ་ལེགས་གྲུབ་ནས། ། སྲིད་ཞིའི་ཕུན་ཚོགས་རྒྱས་པའི་བཀྲ་ཤིས་ཤོག །ཅེས་པ་
འདི་ནི་འབར་ར་བ་དགེ་བསྙེན་གཅོད་པ་བཀྲ་ཤིས་ཀྱིས། མཆོད་བསྔོ། ཤི་བསྔོ། གསོན་བསྔོ་རྣམས་ཤིན་ཏུ་བསྡུས་པ་ཞིག་དགོས་ཞེས་བསྐུལ་བའི་ངོར། བཙུན་པ་དཔལ་ལྡན་དོན་གྲུབ་ཀྱིས་བྲིས་པའོ། ། ༈། གསུང་ངག་རིན་པོ་ཆེའི་ལམ་

༄༅། ། རིམ་རྒྱུད་ལ་སྐྱེ་བའི་སྨོན་ལམ་བཞུགས་སོ། ། ༈། ན་མོ་གུ་ར་ཝེ། ཕུན་ཚོགས་དགེ་ལེགས་ཀུན་འབྱུང་དྲིན་ཅན་རྗེ། ། ཕུལ་བྱུང་མཚན་དཔེའི་དཔལ་འབར་རྡོ་རྗེ་འཆང་། ། ཕས་
རྒོལ་ཚར་གཅོད་མཐུ་སྟོབས་དབང་ཕྱུག་ཞབས། ། ཕན་བདེའི་ལམ་སྟོན་རྗེ་བཙུན་ས་སྐྱ་པ། ། བརྒྱུད་པར་བཅས་པའི་མཁྱེན་བརྩེའི་སྤྱན་རས་ཀྱིས། ། བུ་གཅིག་པ་ལ་བརྩེ་བའི་མ་བཞིན་དུ། ། རྣལ་
འབྱོར་བདག་ལ་རྒྱུན་དུ་ལེགས་གཟིགས་ནས། ། ཡིད་ལ་སྨོན་པའི་གནས་འདི་འགྲུབ་པར་མཛོད། ། སྣང་གསུམ་གྱི་མ་དག་པའི་ཉེས་དམིགས་ནི། སྲིད་གསུམ་འཁོར་བ་མཐའ་མེད་འགྲོ་བ་རྣམས། ། སྡུག་
བསྔལ་འདུ་བྱེད་འགྱུར་བའི་སྡུག་བསྔལ་གྱིས། ། རྒྱུན་དུ་གཙེས་ཤིང་བདེ་བའི་སྐབས་མེད་པར། ། ངེས་འབྱུང་དྲག་པོ་གཏིང་ནས་སྐྱེ་བར་ཤོག ། དལ་འབྱོར་རྙེད་དཀའ་ནི། ལེགས་བརྒྱས་བསྒྲུབས་ས་པའི་
ལུས་རྟེན་ཕུན་ཚོགས་འདི། ། རྙེད་པར་དཀའ་ཞིང་འཇིག་པར་སླ་བ་ཡི། ། རང་བཞིན་རྟོགས་ནས་སྐད་ཅིག་གཡེལ་མེད་པར། ། དལ་རྟེན་ལུས་ལ་སྙིང་པོ་ལེན་པར་ཤོག། ལས་རྒྱུ་འབྲས་ནི། ཀུན་རྫོབ་
འཁྲུལ་པའི་བདེ་སྡུག་སྣང་བ་རྣམས། ། སྔོན་བསགས་ལས་ཀྱི་རྗེས་སུ་འབྲང་བ་ཡི། ། ལས་འབྲས་བསླུ་བ་མེད་པའི་ཚུལ་རྟོགས་ནས། ། དགེ་སྡིག་བླང་དོར་ཚུལ་བཞིན་བྱེད་པར་ཤོག། ཉམས་ཀྱི་སྣང་

བ་སྨོན་པ་བྱང་ཆུབ་ཀྱི་སེམས་ནི། སྡུག་བསྔལ་རྒྱ་མཚོར་དྲིན་ཆེན་ཕ་མ་རྣམས། ། ལས་ཀྱི་ཆུ་བོ་ཆེན་པོས་ཁྱེར་མཐོང་ནས། ། བཅོས་མིན་བྱམས་དང་སྙིང་རྗེས་དྲངས་པ་ཡི། །བྱང་ཆུབ་སྨོན་པའི་སེམས་
མཆོག་བསྐྱེད་པར་ཤོག ། འཇུག་པ་བྱང་ཆུབ་ཀྱི་སེམས་ནི། ཐེག་ཆེན་ལམ་གྱི་རྩ་བ་ཚུལ་ཁྲིམས་གསུམ། ། བདག་གཞན་མཉམ་དང་བརྗེ་བའི་བྱང་ཆུབ་སེམས། ། ཕ་རོལ་ཕྱིན་དྲུག་བསྡུ་དངོས་བཞི་ལ་
སོགས་༑། རྒྱ་ཆེན་བྱང་ཆུབ་སྤྱོད་ལ་འཇུག་པར་ཤོག། དོན་དམ་བྱང་ཆུབ་ཀྱི་སེམས་ནི། རྩེ་གཅིག་གཡོ་བ་མེད་པའི་ཞི་གནས་དང་། ། གནས་ལུགས་འཁྲུལ་མེད་རྟོགས་པའི་ལྷག་མཐོང་གཉིས། །ཟུང
འཇུག་ཆུ་བོའི་རྒྱུན་ལྟར་བསྒོམས་པ་ཡིས། ། དངོས་འཛིན་འཁྲུལ་པའི་དྲི་མ་སེལ་བར་ཤོག། དག་པའི་སྣང་བ་ནི་འབྲས་བུའི་སྐབས་སུ་འབྱུང་བས་འདིར་མ་བཀོད། མདོ་སྔགས་ཀྱི་མཚམས་སྦྱོར་ནི། ཕ་རོལ་ཕྱིན་
དྲུག་ལམ་གྱིས་རྒྱུད་སྦྱངས་ནས། ། བརྒྱུད་པ་སྐལ་ལྡན་རྒྱུད་དོན་མ་ལུས་རིག། སྙིང་རྗེར་ལྡན་ཞིང་དམ་ཚིག་མཆོག་སྲུང་བའི། ། རྡོ་རྗེ་སློབ་དཔོན་ཚུལ་བཞིན་མཉེས་བྱེད་ཤོག། སྨིན་བྱེད་ཀྱི་དབང
ནི༑ དེ་སོགས་མཚན་ཉིད་ཀུན་ལྡན་བླ་མ་ཡིས། ། རང་ལུས་གཞིར་གནས་དཀྱིལ་འཁོར་རྣམ་བཞི་ལ། ། རྨད་བྱུང་ཆོ་གས་དབང་བཞི་བསྐུར་བ་ཡིས། ། ལམ་བཟང་བཞི་ཡི་སྣོད་དུ་འགྱུར་བར་

༄༅། ། ཤོག ། དབང་གི་དམ་ཚིག་ནི། དབང་ལས་ཐོབ་པའི་དམ་ཚིག་སྡོམ་པའི་ཚོགས། ། སྲོག་དང་བསྡོས་ཏེ་ཚུལ་བཞིན་བསྲུང་བ་ཡིས། །འགལ་རྐྱེན་ཉེས་ཚོགས་མཐའ་དག
རབ་བཅོམ་ནས། ། སྔགས་ཀྱི་ལམ་རྣམས་འགྲུབ་པའི་གཞིར་གྱུར་ཤོག། ལྟ་བ་ནི། ཕྱི་ནང་དངོས་ཀུན་རང་སེམས་སྣང་བ་ཙམ། ། སེམས་ནི་ངོ་བོ་ཉིད་མིན་སྒྱུ་མ་བཞིན། ། དེ་ཡང་སྤྲོས་པའི་མཐའ་
དང་བྲལ་བ་ཡི། ། དབང་གིས་མཚོན་པའི་ལྟ་བ་རྟོགས་པར་ཤོག། ཕྱི་བསྐྱེད་རིམ་ནི། ཐོག་མེད་འཁོར་བའི་བག་ཆགས་ཀྱིས་བསླད་པའི། ། མ་དག་འཁྲུལ་པའི་སྣོད་བཅུད་སྣང་བ་རྣམས། ། ཐབས་ལ་
མཁས་པས་ལྷག་པའི་ལྷར་བསྒོམས་པས། ། རྟེན་དང་བརྟེན་པའི་འཁོར་ལོར་འཆར་བར་ཤོག། ནང་བསྐྱེད་རིམ་ནི། མ་བཅོས་ལྷུན་གྱིས་གྲུབ་པའི་ལུས་ཀྱི་རྩ། ། གདན་གསུམ་ཚང་བའི་སྐུ་རུ་བསྒོམས་
པ་ཡིས། ། རྩ་རླུང་རྒྱལ་བས་བྱིན་གྱིས་བརླབས་བྱས་ནས། ། བུམ་དབང་གི་ལྟ་བ་ནི། སྣང་སྟོང་ཟུང་འཇུག་ཡེ་ཤེས་སྐྱེ་བར་ཤོག། གསང་དབང་གི་ལམ་རླུང་དང་གཏུམ་མོ། སྣ་ཚོགས་ཀུན་རྟོག་སྐྱེད་བྱེད་
ལས་ཀྱི་རླུང་། ། སྦྱོར་བ་བདུན་གྱི་དབང་དུ་བྱས་པ་ཡིས། ། གཏུམ་མོའི་མེ་དྲོད་ཕྱོགས་མེད་རབ་སྦྱར་ནས། ། ལྟ་བ་ནི། གསལ་སྟོང་ཟུང་འཇུག་ཡེ་ཤེས་སྐྱེ་བར་ཤོག། གསུམ་པའི་ལམ་ནི། ལས་ཀྱི་

ཕྱག་རྒྱ་དངོས་སམ་ཡེ་ཤེས་ལ། ། འདུ་ཤེས་གསུམ་ལྡན་སྦྱོར་བས་སྙོམས་ཞུགས་ནས། ། ཡས་བབས་དགའ་བ་བཞི་ཡི་རིམ་གྱིས་ནི། ། ལྟ་བ་ནི། བདེ་སྟོང་ཟུང་འཇུག་ཡེ་ཤེས་སྐྱེ་བར་ཤོག ། བཞི་
པའི་ལམ་ནི། ལུས་དང་ངག་གི་རྦ་རླབས་དབང་གྱུར་ནས། ། ཏིང་འཛིན་སེམས་ཀྱི་རྦ་རླབས་གསུམ་བསྒོམས་པས། ། གཟུང་འཛིན་གཉིས་ཀྱི་རྦ་རླབས་རེངས་པ་ཡིས། ། ལྟ་བ་ནི། བདེ་སྟོང་མཆོག་གི་
ཡེ་ཤེས་སྐྱེ་བར་ཤོག། འདུས་པ་གསུམ་མཐར་ཕྱིན་ནས་འཕགས་པའི་ལམ་གྱི་མཚམས་སྦྱོར་ནི། དེ་ལྟར་རིམ་གཉིས་རིམ་གཉིས་བསམ་གཏན་བསྒོམས་པ་ལུས་དག་ལ་ཉམས་གསུམ་སྐྱེས་པ་ཡིས། ། འདུས་
པ་གསུམ་གྱི་ལམ་རྣམས་མཐར་ཕྱིན་ནས། ། ། པད་ཅན་ལུང་བསྟན་སྤྲུལ་སྐུ་། གྲུབ་མཐའ་རྙོགས་ཏེ་བླ་མ་ན་འཕོ་བ་ན། གྲུབ་མཐའ་རེ་རེ་ལ། ། བླ་མ་གང་ལ། དབང་གང་བླང་། དཀྱིལ་འཁོར་གང་
གནས་གྱུར། ཡོན་ཏན་གང་ཐོབ། གྲུབ་མཐའ་གང་སྙོགས་པ་སྟེ་ལྔ་ལྔ་ཡོད་པ་ལས། གྲུབ་མཐའ་དང་པོ་ལྔ་ནི། སྣ་ཚོགས་སྤྲུལ་སྐུར་དབང་བཞི་བླངས་པ་ཡིས། ། ཡན་ལག་བདུན་གྱི་རྩ་རྣམས་མངོན་གྱུར་
ནས༑ ཡོན་ཏན་བརྒྱ་ཕྲག་བདུན་གྱིས་བརྒྱན་པ་ཡི། ། འཁོར་འདས་དབྱེར་མེད་གྲུབ་མཐའ་སྙོགས་པར་ཤོག། གྲུབ་མཐའ་གཉིས་པའི་ལྔ་ནི། ཟུང་འཇུག་ལོངས་སྐུར་དབང་བཞི་བླངས་པ་ཡིས། ། ཡི་གེ་

༄༅། ། བྷ་གུའི་དཀྱིལ་འཁོར་མངོན་གྱུར་ནས། ། རིགས་དྲུག་སོ་སོའི་སྐད་དུ་ཆོས་སྟོན་པའི། ། མ་འདྲེས་ཡོངས་རྫོགས་གྲུབ་མཐའ་སྙོགས་པར་ཤོག ། གྲུབ་མཐའ་གསུམ་པའི་ལྔ
ནི༑ བདེ་ཆེན་ཆོས་སྐུར་དབང་བཞི་བླངས་པ་ཡིས། ། གསང་བ་བདུད་རྩིའི་དཀྱིལ་འཁོར་མངོན་གྱུར་ནས། ། ཉི་ཁྲི་ཆིག་སྟོང་རྒྱུ་བ་འགགས་པ་ཡིས། ། བདེ་སྟོང་ཆུང་ངུའི་གྲུབ་མཐའ་སྙོགས་པར
ཤོག། གྲུབ་མཐའ་བཞི་པའི་ལྔ་ནི། དབྱེར་མེད་སྐུ་ལས་དབང་བཞི་བླངས་པ་ཡིས། ། ཀུན་ཁྱབ་རླུང་གི་དཀྱིལ་འཁོར་མངོན་གྱུར་ནས། ། རྣམ་ཐར་གསུམ་གྱི་འབྲས་བུས་བརྒྱན་པ་ཡིས། ། བདེ་སྟོང་ཆེན་
པོའི་གྲུབ་མཐའ་སྙོགས་པར་ཤོག། ཉེ་རྒྱུས་འབྲས་བུར་མཚམས་སྦྱོར་བ་ནི། བཅུ་གཉིས་ས་ཐོབ་ཕྱག་རྒྱའི་བྷ་གར་ནི། ། དུས་གསུམ་བདེ་གཤེགས་བཅུད་འདུས་ཐིག་ལེ་ལས། ། འབྲས་དུས་དབང་གི་ཆུ་བོ་
བླངས་པ་ཡིས། ། གཙུག་ཏོར་མཆོག་ཏུ་འགྲོས་བཞི་ཐིམ་པར་ཤོག། འབྲས་བུ་ལ་གསུམ་ལས། རང་དོན་གྱི་ཆེ་བ་ནི། རྟེན་དང་བརྟེན་པ་སྐུ་ལྔར་གནས་གྱུར་ཅིང་། ། གཞན་དོན་གྱི་ཆེ་བ་ནི། སྣ་ཚོགས་གདུལ་
བྱའི་འདོད་རྒུའི་དཔལ་འབྱོར་སྐྱོང་། ། བདག་གཞན་གཉིས་ཀའི་ཆེ་བ་ནི། བདག་གཞན་མཉམ་དུ་མངོན་པར་འཚང་རྒྱ་བའི། ། དཔག་ཡས་ཡོན་ཏན་ཚོགས་ལ་དབང་འབྱོར་ཤོག། གོ་འཕང་མཆོག་དེ་མ

ཐོབ་དེ་སྲིད་དུ། ། ཀུན་མཁྱེན་བླ་མའི་དྲུང་དུ་བདག་སྐྱེ་ཞིང་། ། ཉིད་ཐུགས་བརྩེ་བ་ཆེན་པོས་རྗེས་བཟུང་སྟེ། ། ལམ་བཟང་འདི་དོན་བསྒོམས་པའི་སྐལ་ལྡན་ཤོག ། ཚེ་འདི་ཉིད་ལའང་འགལ་རྐྱེན་ཀུན་
སྤོངས་ཤིང་། ། དམ་པས་བསྔགས་པའི་མཐུན་རྐྱེན་ཀུན་ཚང་ནས། ། མདོ་རྒྱུད་རྒྱ་མཚོའི་དགོངས་པ་མཐར་ཕྱིན་ནས། ། བདེ་གཤེགས་བསྟན་པ་ཕྱོགས་བཅུར་རྒྱས་བྱེད་ཤོག། དྲིན་ཆེན་བླ་མ་རྣམས་
ཀྱི་བྱིན་རླབས་དང་། ། སྐྱབས་ཆེན་དཀོན་མཆོག་གསུམ་གྱི་བདེན་པ་དང་། ། དཔལ་ཆེན་ཆོས་སྐྱོང་སྲུང་མའི་ནུས་མཐུ་ཡིས། ། རླབས་ཆེན་སྨོན་ལམ་འདི་དག་མྱུར་འགྲུབ་ཤོག། ཅེས་ལམ་འབྲས་བུ་དང་
བཅས་པའི་ལམ་གྱི་རིམ་པ་རྣམས་རྒྱུད་ལ་སྐྱེ་བར་སྨོན་ལམ་འདེབས་པ་འདི་ནི་རྗེ་བཙུན་བླ་མ་རྣམས་ཀྱི་བྲན་དུ་གྱུར་པ་དགེ་སློང་རྒྱལ་ཁམས་པ་སེང་གེའི་མཐའ་ཅན་གྱིས་སྦྱར་བའོ། ། ། ། ༈། རྒྱལ་བའི་བསྟན་པ་ཕྱོགས་བཅུར་
རྒྱས་པ་དང་། ། རྒྱལ་སྲས་རྣམས་ཀྱི་སྨོན་ལམ་འགྲུབ་པ་དང་། ། རྒྱལ་ཁམས་ཀུན་ཏུ་དཔལ་འབྱོར་ཕུན་ཚོགས་རྣམས། ། རྒྱལ་བས་བསྔགས་པ་ཇི་བཞིན་འབྱོར་གྱུར་ཅིག ། དགེ་འདུན་ཐམས་ཅད་
རྣམ་དཀར་ཚུལ་ཁྲིམས་ལ། ། ལེགས་པར་གནས་ཤིང་ཐོས་དང་བསམ་ལྡན་པས། ། ཞི་ལྷག་ཟུང་འབྲེལ་རྣལ་འབྱོར་བསྒོམ་པའི་མཐུས། ། རྟོགས་པའི་ཡོན་ཏན་འཕེལ་ཞིང་རྒྱས་པར་ཤོག། ཡི་གེ་

༄༅། །འབྲི་མཆོད་སྦྱིན་པ་ལ་སོགས་པ། ། ཆོས་སྤྱོད་རྣམ་བཅུས་བསྟན་དང་འགྲོ་བའི་དོན། ། ཚུལ་བཞིན་བསྒྲུབས་པས་སྐྱེ་དགུས་མཆོད་གྱུར་ཏེ། ། ཆོས་དད་དགེ་ལེགས་
ཕྱོགས་བཅུར་རྒྱས་པར་ཤོག ། སྲས་བཅས་རྒྱལ་བས་འགྲོ་བའི་དོན་སླད་དུ། ། རྒྱ་ཆེན་སྨོན་ལམ་རྣམ་མང་བཏབ་པ་ལྟར། ། བདག་ཀྱང་ལྷག་བསམ་དག་པས་ཚུལ་བཞིན་འདེབས། ། འགྲོ་བའི་དོན་
ཕྱིར་མྱུར་དུ་འགྲུབ་པར་ཤོག། སངས་རྒྱས་ཕྲིན་ལས་འགྲོ་ལ་འཇུག་པ་དང་། ། ཆོས་དབྱིངས་མཁའ་ལྟར་ཀུན་ལ་ཁྱབ་པ་དང་། ། ཀུན་རྫོབ་རྟེན་འབྲེལ་བསླུ་བ་མེད་པའི་མཐུས། ། རྒྱ་ཆེན་སྨོན་ལམ་
ཤོག། ། ། ཀུན་མཁྱེན་བསོད་ནམས་སེང་གེས་གསུངས་པའོ། ། ༈། ཟླ་བ་སྒྲོན་མེའི་མདོ་ལས་གསུངས་པའི་བསྟན་པ་རྒྱས་པའི་བདེན་ཚིག་བཞུགས་སོ། ། ༈། སངས་རྒྱས་རྣམ་གཟིགས་གཙུག་
ཏོར་ཐམས་ཅ་ད་སྐྱོབ། ། འཁོར་བ་འཇིག་དང་གསེར་ཐུབ་འོདངས་དང་། ཤཱཀྱ་ཐུབ་པ་གོ་ཏམ་། སངས་རྒྱས་དཔའ་བོ་བདུན་ལ་ཕྱག་འཚལ་ལོ། སེམས་ཅན་དོནཅན་དོན་དུ་བདག་གིས་
སྔོན༑ ། དཀའ་བ་གང་ཞིག་སྤྱད་གྱུར་དང་། ། བདག་གི་བདེ་བ་བཏང་བ་ཡིས། ། བསྟན་པ་ཡུན་རིང་འབར་གྱུར་ཅིག ། ངས་སྔོན་ནད་པའི་ཆེད་དག་ཏུ། ། རང་གི་འཚོ་བ་ཡོངས་བཏང་བས། ། 

སེམས་ཅན་ཕོངས་པ་བསྐྱབ་པའི་ཕྱིར། ། བསྟན་པ་ཡུན་རིང་འབར་གྱུར་ཅིག ། བུ་དང་བུ་མོ་ཆུང་མ་དང་། ། ནོར་དང་གླང་ཆེན་ཤིང་རྟ་དང་། ། རིན་ཆེན་བྱང་ཆུབ་ཕྱིར་བཏང་བས། ། བསྟན་པ་ཡུན་
རིང་འབར་གྱུར་ཅིག། བདག་གིས་སངས་རྒྱས་རང་སངས་རྒྱས། ། ཉན་ཐོས་ཕ་དང་མ་དང་ནི། ། དྲང་སྲོང་དག་ལ་མཆོད་བྱས་པས། ། བསྟན་པ་ཡུན་རིང་འབར་གྱུར་ཅིག། བསྐལ་པ་བྱེ་བ་དུ་མར་
བདགསྡུག་བསྔལ་སྣ་ཚོགས་མྱོང་གྱུར་ཅིང་། ། བྱང་ཆུབ་དོན་དུ་ཐོས་བཙལ་བས། ། བསྟན་པ་ཡུན་རིང་འབར་གྱུར་ཅིག། བདག་གིས་ཚུལ་ཁྲིམས་བརྟུལ་ཞུགས་དང་། ། དཀའ་ཐུབ་ཡུན་རིང་
བསྟེན་བྱས་ཤིང་། ། ཕྱོགས་བཅུའི་སངས་རྒྱས་ངས་མཆོད་པས། ། བསྟན་པ་ཡུན་རིང་འབར་གྱུར་ཅིག། བཟོད་བརྟུལ་རྟག་ཏུ་བསྟེན་བྱས་ཤིང་། ། སེམས་ཅན་ཉོན་མོངས་སྙིགས་མ་ཡི། ། སེམས་
ཅན་ངན་བཟོད་བྱས་གྱུར་པས། ། བསྟན་པ་ཡུན་རིང་འབར་གྱུར་ཅིག། བདག་སྔོན་བརྩོན་འགྲུས་དང་ལྡན་པས། ། རྟག་ཏུ་བརྟན་ཅིང་ཕ་རོལ་གནོན། ། སེམས་ཅན་ཐམས་ཅད་བསྒྲལ་དོན་དུ། ། 
བདག་བསྟན་ཡུན་རིང་འབར་གྱུར་ཅིག། བསམ་གཏན་རྣམ་ཐར་གཟུགས་མེད་དང་། ། ཏིང་འཛིན་གངྒཱའིགངྒའི་བྱེ་སྙེད་པ། ། བསྒོམ་པ་དེའི་མཐུས་བདག་གི་ནི། ། བསྟན་པ་ཡུན་རིང་འབར་གྱུར་ཅིག། 

༄༅། །ཡེ་ཤེས་དོན་དུ་བདག་གིས་སྔོན། ། དཀའ་ཐུབ་ནགས་དག་བསྟེན་བྱས་ཤིང་། ། བསྟན་བཅོས་དུ་མ་ཉེར་བསྟེན་པས། ། བདག་གི་བསྟན་པ་འབར་གྱུར་ཅིག ། བརྩེ་བའི་
རྒྱུཡིས་ཤ་ཁྲག་དང་། ། འཚོ་བ་ཡོངས་སུ་བཏང་གྱུར་ཅིག། ཡན་ལག་ཉིང་ལག་བཏང་བ་ཡིས། ། ཆོས་ཚུལ་རྣམ་པར་འཕེལ་གྱུར་ཅིག། བདག་སྔོན་སྡིག་པའི་སེམས་ཅན་རྣམས ། བྱམས་པས་
གསལ་བར་སྨིན་བྱས་ཤིང་། ། ཐེག་པ་གསུམ་ལ་རབ་བཀོད་པས། ། ཆོས་ཀྱི་མཆོད་སྦྱིན་རྒྱས་གྱུར་ཅིག  ། བདག་སྔོན་ཐབས་ཤེས་གྱུར་པ་ན། ། སེམས་ཅན་ལྟ་ངན་ལས་བསྒྲལ་ཞིང་། ། ཡང་དག་ལྟ
ལ་བཀོད་བྱས་པས། ། ཆོས་ནི་རྣམ་པར་འཕེལ་གྱུར་ཅིག། བདག་གིས་སེམས་ཅན་བསྡུ་དངོས་བཞིས། ། ཉོན་མོངས་མེ་ལས་ཐར་བྱས་ཤིང་། ། བདག་དགེ་འཕེལ་སྡིག་ཕམ་བྱས་པས། ། བདག་
འཁོར་ཡུན་རིང་གནས་གྱུར་ཅིག། བདག་གིས་མུ་སྟེགས་ཅན་གཞན་དག། ལྟ་བའི་ཆུ་ལས་བསྒྲལ་བྱས་ཤིང་། ། ཡང་དག་ལྟ་ལ་བཀོད་གྱུར་པས། ། བདག་འཁོར་རྟག་ཏུ་གུས་གྱུར་ཅིག། བསྟན་
པ་ཡུན་རིང་འབར་གྱུར་ཅིག། ། ། འདི་ནི་ཟླ་བ་སྒྲོན་མེའི་མདོ་ལས་གསུངས་པའོ། ། དེ་ལྟར་ས་བཅུའི་སྤྱོད་པ་ལ། ། བསླབ་དང་སློབ་པར་འགྱུར་བ་ཡི། ། སངས་རྒྱས་བྱམས་པ་ཉི་མ་ནི། ། རྡོ་རྗེ་མཆོག་གི་

གདན་སྤོ་ལ། ། ཇི་སྲིད་མངོན་དུ་མ་ཤར་བར། ། དེ་སྲིད་བསྟན་པ་འབར་གྱུར་ཅིག། ། ། དགེའོ། ། ༈། ཨོཾ་སྭསྟི། ཟབ་གསལ་བློ་འདས་སྤྲོས་མཚན་ཉེ་བར་ཞི། ། ཇི་ལྟ་ཇི་སྙེད་ཀུན་ཁྱབ་འདུས་མ་
བྱས༑། ཆོས་དབྱིངས་འཕོ་འགྱུར་མེད་པའི་བྱིན་རླབས་ཀྱིས། ། ས་སྐྱ་པ་ཡི་བསྟན་པ་འབར་གྱུར་ཅིག། རྒྱུ་རྐྱེན་ཚོགས་ལས་རྟེན་ཙམ་འབྲེལ་ཙམ་དུ། ། སྣང་བར་རང་གདངས་འགགས་མེད་ཟབ་
མོའི་དོན། ། ནམ་ཡང་ཚད་མར་གྱུར་དེའི་ནུས་མཐུ་ཡིས། ། ས་སྐྱ་པ་ཡི་བསྟན་པ་འབར་གྱུར་ཅིག། མཆོག་ཏུ་ཞི་བའི་ཡེ་ཤེས་མངོན་གྱུར་ཀྱང་། ། ཡང་སྲིད་ལ་གཞོལ་ཡོན་ཏན་དཔལ་གྱིས་ལྕི། །རྩ་
བརྒྱུད་བཅས་པའི་ཐུགས་རྗེའི་དཔུང་བསྐྱེད་ལ། ། ས་སྐྱ་པ་ཡི་བསྟན་པ་འབར་གྱུར་ཅིག། གཞི་གཅིག་ཐབས་ཀྱིས་ཟིན་པའི་འབྲས་བུའི་སྐུ། ། རྟག་བརྟན་ལྔ་དང་ཁ་སྦྱོར་བདེ་ཆེན་སོགས། ། བདུན
ལྡན་རིགས་ཀྱི་བདག་པོའི་བྱིན་རླབས་ཀྱིས། ། ས་སྐྱ་པ་ཡི་བསྟན་པ་འབར་གྱུར་ཅིག། ཕྱག་རྒྱ་གྲུབ་པའི་སྙིང་རྗེའི་ཟློས་གར་གཞན། ། ལུམ་བཱིའི་ཚལ་དུ་བསྒྱུར་བའི་མེེཿ ན་ཀ། ། བཅུ་གཉིས་མཛད་
པས་སྙེམས་དེའི་བྱིན་གྱིས་ཀྱང་། ། ས་སྐྱ་པ་ཡི་བསྟན་པ་འབར་གྱུར་ཅིག། འགོག་ལམ་གཉིས་དང་གང་ལ་འཇུག་བྱེད་ཀྱི། ། རྗོད་བྱེད་ཐུབ་མཆོག་བདག་པོའི་རྐྱེན་དག་ལས། ། བྱུང་དང་བྱུང་མིན་

༄༅།  ། བཅས་པའི་བདེན་པ་ཡི། ། ས་སྐྱ་པ་ཡི་བསྟན་པ་འབར་གྱུར་ཅིག ། ཕྱིན་སྡུད་བཅུ་ཡིས་ཤུལ་ཆེན་ཀུན་ཏུ་འོད། ། རིངས་པར་སྙོགས་དང་མཐོང་རིགས་བརྒྱད་སྲབ་
བྲལ༑། བྱས་རྟོགས་ཉན་རང་ལམ་ཞུགས་རྣམས་ཀྱི་མཐུས། ། ས་སྐྱ་པ་ཡི་བསྟན་པ་འབར་གྱུར་ཅིག། རྫུ་འཕྲུལ་ཞབས་དང་ཡེ་ཤེས་འདྲེན་བྱེད་ཀྱིས། ། ངལ་དུབ་མེད་པར་བསྟན་པའི་མེལ་འཚེ་
མཁན༑། དམ་ཅན་རྒྱ་མཚོའི་འཕྲིན་ལས་མ་གཡེལ་བར། ། ས་སྐྱ་པ་ཡི་བསྟན་པ་འབར་གྱུར་ཅིག། གཞན་ཡང་གནག་མིན་སྐྱོང་བའི་འབྱུང་པོ་རྣམས། ། བདེན་ཚིག་འདི་ལ་དགྱེས་པའི་མངོན་ཕྱོགས་
ནས༑། མཐུན་རྐྱེན་ལས་ཀྱི་ཆོ་ག་ཉེར་བསྐྲུན་ཏེ། ། ས་སྐྱ་པ་ཡི་བསྟན་པ་འབར་གྱུར་ཅིག། གང་གིས་ནོར་བཟང་སྤྱོད་པས་བཤེས་གཉེན་བསྟེན། ། དེ་ཡིས་སྡེ་སྣོད་རྣམ་གསུམ་སོ་སོའི་གཞུང་། །ཇི་
བཞིན་དཀྲི་བའི་རྒྱུན་བཟང་མི་ཉམས་པར། ། ས་སྐྱ་པ་ཡི་བསྟན་པ་འབར་གྱུར་ཅིག། འགལ་འབྲེལ་དཔྱོད་པའི་རྟོག་གེའི་རིགས་ལམ་གྱིས། ། ཤེས་བྱའི་མུ་མཐའ་གཞལ་ལ་བརྩོན་བྱ་ཞིང་། །ལོག་
སྒྲུབ་ལོག་འཕྱན་མ་ལོག་ལམ་ཚུད་ནས། ས་སྐྱ་པ་ཡི་བསྟན་པ་འབར་གྱུར་ཅིག། ། ཐོས་པ་ཙམ་གྱིས་མཆོག་ཏུ་མི་ལྟ་བར། ། ཚེ་གཅིག་སྐུ་བཞིའི་འཇུག་ངོགས་སྙིང་པོའི་ལམ། ། སྒྲུབ་བརྩོན་དམ་ལྡན་

ས་སྟེང་ཁྱབ་པར་འཕེལ། ། ས་སྐྱ་པ་ཡི་བསྟན་པ་འབར་གྱུར་ཅིག ། བསྟན་འཛིན་ཞབས་བརྟན་མཛད་ཕྲིན་བཞེད་དོན་དང་། ། ཆབས་ཅིག་དགེ་འདུན་སྡེ་རྣམས་དར་ཞིང་རྒྱས། ། འགལ་རྐྱེན་ཉེར་ཞི་
འདོད་དོན་ཀུན་འགྲུབ་སྟེ། ། ས་སྐྱ་པ་ཡི་བསྟན་པ་འབར་གྱུར་ཅིག། བྱང་ཕྱོགས་སྐྱོང་བའི་སྐྱོབས་པ་མཆོག་གྱུར་པ། ། མཁས་གྲུབ་རྒྱ་མཚོའི་ཡོངས་སུ་གང་བའི་གནས། ། གངས་རིའི་ཁྲོད་འདིར་
བསྟན་པ་གསལ་མཛད་པ། ། ས་སྐྱ་པ་ཡི་བསྟན་པ་འབར་གྱུར་ཅིག། དེ་ལྟར་གངས་ཁྲོད་བསྟན་པའི་མངའ་བདག་འཇམ་མགོན་ས་སྐྱ་པའི་རིང་ལུགས་རྒྱ་ཆེར་རྒྱས་ཤིང་མེ་ལྟར་འབར་བའི་བདེན་ཚིག་ལྷོ་ཕྱོགས་དྲི་བཞོན་ཞེས་བྱ་བ་
འདི་ནི་མདོ་སྨད་མཁས་པའི་དབང་པོ་ས་སྒང་བླ་མ་ངག་དབང་མཆོག་ལྡན་གང་གི་བཞེད་བསྐོང་ཕྱིར་ཁམས་གསུམ་ཆོས་ཀྱི་རྒྱལ་པོ་ཀུན་མཁྱེན་གུ་ཎ་པ་ཆེན་པོས་རྗེས་སུ་བཟུང་བའི་བཀའ་འབངས་གཟིམ་འོག་སྤྲུལ་མིང་བྱམས་པ་ངག་དབང་བསྟན་
འཛིན་སྙན་གྲགས་སུ་འབོད་པས་སྣ་ཚོགས་དབྱིག་ཅེས་པ་ཤིང་མོ་སྦྲུལ་གྱི་ལོའི་ཟླ་བ་བཅུ་པའི་ཚེས་ཉི་ཤུ་དྲང་སྲོང་ཕུར་བུ་རྒྱུ་སྐར་རྒྱལ་དང་འགྲོགས་པའི་འགྲུབ་སྐྱོར་བཟང་པོའི་ཉིན་གྲུབ་པར་བགྱིས་པ་འདིས་ཀྱང་བསྟན་པ་རིན་པོ་ཆེ་ཡུན་དུ་གནས་
པའི་རྒྱུར་གྱུར་ཅིག། ་༈། རྣམ་འདྲེན་ཐུབ་པའི་དབང་པོ་ཡི། ། ཡོངས་རྫོགས་ཆོས་ཀྱི་རྒྱལ་སྲིད་ལ། ། དབང་བསྒྱུར་དཔལ་ལྡན་ས་སྐྱ་པའི། ། བསྟན་པ་ཡུན་རིང་འབར་གྱུར་ཅིག། ཐུབ་པའི་རྒྱལ་

༄༅། །ཚབ་ས་སྐྱ་པའི། ། རིང་ལུགས་འཛིན་པ་ཀུན་གྱི་མཆོག། རྒྱལ་བ་ཀུན་དགའ་བཟང་པོ་ཡི། ། བསྟན་པ་ཡུན་རིང་འབར་གྱུར་ཅིག ། ཆོས་ཀྱི་རྒྱལ་པོ་ཨེ་ཝཾ་པའི། ། ཐུན་
མིན་སྙན་བརྒྱུད་གདམས་པའི་རྒྱུན། ། གཅིག་བསྡུས་ཚར་ཆེན་ཆོས་ཀྱི་རྗེའི། ། བསྟན་པ་ཡུན་རིང་འབར་གྱུར་ཅིག། བརྩེ་ཆེན་རྒྱལ་བའི་དབང་པོ་ཡི། ། མདོ་རྒྱུད་མན་ངག་ཟབ་མོའི་མཛོད། ། འཛིན་
མཁས་ཀུན་དགའ་རྣམ་རྒྱལ་གྱི། ། བསྟན་པ་ཡུན་རིང་འབར་གྱུར་ཅིག། འཇམ་དབྱངས་མཁྱེན་བརྩེ་དབང་པོ་དང་། ། གསང་བདག་བློ་གཏེར་དབང་པོ་ཡི། ། བཀའ་སྲོལ་གདམས་པ་ཇི་སྙེད་པ། །
ཕྱོགས་དུས་ཀུན་ཏུ་འབར་གྱུར་ཅིག། ཅེས་པ་འདི་ཡང་རཱ་ཛ་པུར་དཔལ་ས་སྐྱའི་ཆོས་སྒར་གཙུག་ལག་ཁང་གསར་བཞེངས་ལེགས་གྲུབ་ཀྱི་ལྷུམས་ཞུགས་དུས་ཆེན་ཉིན་ཐོག་མའི་རྟེན་འབྲེལ་སྐབས་གསར་རྩོམ་བགྱིས་ཁར། ད་ལམ་ཤིང་
བྱ་ལོའི་སྨོན་ལམ་སྟབས་བསྟུན་བློ་ཀ་གཉིས་གསར་སྣོན་བཅས་འཁོན་རིགས་ཁྲི་འཛིན་སྒྲོལ་མ་ཕོ་བྲང་པ་ངག་དབང་ཀུན་དགས་སྦྱར་བ་དོན་དང་ལྡན་པར་གྱུར་ཅིག། ། འགྲོ་ལ་བདེ་སྐྱིད་འབྱུང་བའི་སྒོ་གཅིག་པུ། ། ཀུན་
མཁྱེན་རྒྱལ་བའི་བསྟན་པ་རིན་པོ་ཆེ། ། ཡུལ་དུས་གནས་སྐབས་ཀུན་ཏུ་མི་ཉམས་པར། ། ཕྱོགས་མཐར་དར་ཞིང་རྒྱས་པར་མཛད་དུ་གསོལ། ། ཚད་མེད་མཁྱེན་དང་བརྩེ་བའི་དཔལ་མངའ་ཞིང་། ། 

རྒྱལ་བའི་བསྟན་པ་སྲོག་ལྟར་གཅེས་འཛིན་པའི། ། མཚུངས་མེད་བླ་མ་དགེ་བའི་བཤེས་གཉེན་རྣམས། ། སྐུ་ཚེ་རིང་ཞིང་རྒྱས་པར་མཛད་དུ་གསོལ། ། འགྲོ་ལ་དགེ་བའི་ལམ་བཟང་སྣང་མཛད་
ཅིང༑ །འཆད་རྩོད་རྩོམ་པའི་བྱ་བ་ལྷུར་ལེན་པའི། ། ཆོས་བྱེད་དགེ་འདུན་འདི་དག་ཞབས་བརྟན་ཞིང་། ། ཕྲིན་ལས་དར་ཞིང་རྒྱས་པར་མཛད་དུ་གསོལ། ། མི་རྣམས་ན་རྒ་འཆི་བའི་འཇིགས་མེད་
ཅིང༑ ། འཇིག་རྟེན་ཡང་དག་ལྟ་བ་དང་ལྡན་པས། ། ཕན་ཚུན་བྱམས་པའི་སེམས་དང་ལྡན་པ་ཡིས། ། ཚད་མེད་དགའ་བ་རྒྱས་པར་མཛད་དུ་གསོལ། ། གྲོང་རྣམས་འཇམ་པོའི་རླུང་གིས་གཡོ་བ་
ཡི༑། བ་དན་དཀར་པོའི་ཕྲེང་བས་རབ་མཛེས་ཤིང་། ། གོས་བཟང་རིན་ཆེན་རྒྱན་གྱིས་སྤྲས་པ་ཡི། ། འབྱོར་ལྡན་སྐྱེ་བོས་གང་བར་མཛད་དུ་གསོལ། ། མཁའ་ལ་གློག་ཕྲེང་རྒྱུ་བའི་སྤྲིན་མཛེས་
ཤིང༑ ། ས་ལ་རྨ་བྱ་དགའ་བའི་གར་མཛེས་པ། ། ཟིམ་བུ་དལ་གྱིས་འབབ་པའི་ཆར་རྒྱུན་གྱིས། ། འགྲོ་རྣམས་དགའ་བ་རྒྱས་པར་མཛད་དུ་གསོལ། ། རི་རྣམས་རྩྭ་དང་མེ་ཏོག་འབབ་ཆུས་བརྒྱན། ། 
ཀླུང་རྣམས་སྣ་ཚོགས་འབྲུ་དང་ཕྱུགས་ཀྱིས་གང་། ། མི་རྣམས་རབ་ཏུ་དགའ་བའི་གླུ་ལེན་ཅིང་། ། དྲེགས་དང་འཐབ་རྩོད་ཞི་བར་མཛད་དུ་གསོལ། ། རྒྱལ་པོ་ཆབ་སྲིད་ཞི་བས་ལེགས་སྐྱོང་ཞིང་། ། 

༄༅།། འབངས་རྣམས་རྒྱལ་པོའི་བཀའ་ལུང་གུས་ལེན་པས། ། ཕྱི་དང་ནང་གི་འཁྲུག་རྩོད་ཉེར་ཞི་ནས། ། རྫོགས་ལྡན་བཞིན་དུ་བདེ་བར་མཛད་དུ་གསོལ། །གཙུག་ལག་ཁང་
རྣམས་རྒྱལ་བའི་སྐུ་གཟུགས་དང་། ། དམ་ཆོས་གླེགས་བམ་དུ་མས་རབ་མཛེས་ཤིང་། ། ལྷ་རྫས་མཆོད་པའི་སྤྲིན་ཚོགས་དཔག་མེད་ཀྱིས། ། མཆོད་པའི་ཆར་ཆེན་རྒྱས་པར་མཛད་དུ་གསོལ། 
དགོན་གནས་ཐམས་ཅད་ཐུབ་བསྟན་སྐྱོང་བྱེད་པའི། ། བཤེས་གཉེན་ངུར་སྨྲིག་འཛིན་པས་ཡོངས་གང་སྟེ། ། འཆད་རྩོད་རྩོམ་པའི་བྱ་བས་དུས་འདའ་བའི། ། ཀློག་དང་ཁ་ཏོན་རྒྱས་པར་མཛད་དུ་
གསོལ༑ ། དགེ་བསྙེན་དགེ་ཚུལ་དགེ་སློང་ཕ་མ་རྣམས། ། དྲི་མ་མེད་པའི་ཚུལ་ཁྲིམས་དང་ལྡན་ཞིང་། ། རྣམ་དག་ཐོས་བསམ་སྒོམ་པའི་བྱ་བ་ཡིས། ། བདེ་གཤེགས་བསྟན་པ་རྒྱས་པར་མཛད་དུ་
གསོལ། ། སྒྲུབ་པ་པོ་རྣམས་གཡེང་བ་ཀུན་སྤངས་ཏེ། ། འཚེ་བ་ཀུན་བྲལ་འདུ་འཛིས་རབ་དབེན་པའི། ། ཞི་བའི་གནས་སུ་སྤོང་བ་ལྷུར་ལེན་པས། ། རྟོགས་པའི་ཡོན་ཏན་རྒྱས་པར་མཛད་དུ་
གསོལ༑། ལྷག་པར་དད་པས་གསོལ་བ་འདེབས་བྱེད་པ། ། སྒྲུབ་པོ་བདག་ཅག་འཁོར་དང་བཅས་རྣམས་ལ། ། ལོག་འཚོ་བྲལ་བའི་དཔལ་འབྱོར་ཕུན་ཚོགས་དང་། ། ཚེ་དང་དམ་ཆོས་རྒྱས་པར་

མཛད་དུ་གསོལ། ། སྦྱིན་དང་ཚུལ་ཁྲིམས་བཟོད་དང་བརྩོན་འགྲུས་དང་། ། བསམ་གཏན་ཤེས་རབ་བླ་ན་མེད་སོགས་ཀྱིས། ། རང་ལ་སངས་རྒྱས་ཆོས་རྣམས་ཡོངས་རྫོགས་ནས། །ལུང་རྟོགས་ཡོན་
ཏན་རྒྱས་པར་མཛད་དུ་གསོལ། ། སྦྱིན་དང་སྙན་པར་སྨྲ་བས་འཁོར་བསྡུས་ནས། ། དོན་སྤྱོད་དམ་ཆོས་ཚུལ་བཞིན་བཤད་པའི་མཐུས། ། རང་གཞན་དོན་མཐུན་ཆོས་ལ་ལེགས་སྦྱར་ནས། །གཞན་
དོན་ཆོས་བཞིན་རྒྱས་པར་མཛད་དུ་གསོལ། ། ཆོས་ཀྱི་འགལ་རྐྱེན་མཐའ་དག་ཉེར་ཞི་ཞིང་། ། མཐུན་རྐྱེན་མ་ལུས་ཕུན་སུམ་ཚོགས་གྱུར་ནས། ། གང་དང་གང་ལ་ཐུབ་པས་རབ་བསྔགས་པའི། །དགེ་
བ་འདི་དག་རྒྱས་པར་མཛད་དུ་གསོལ། ། ཞེས་པའི་འདོད་དོན་གསོལ་བ་བློ་ཀ་བཅོ་ལྔ་འདི་རྡོ་རྗེ་འཆང་གིས་མཛད་པའི་ནོར་རྒྱུན་མའི་དཀྱིལ་འཁོར་གྱི་བསྟོད་པ་ལས་ཕྱུང་བའོ། ། ༈། དཔལ་ལྡན་བླ་མའི་ཐུགས་རྗེའི་བྱིན་
རླབས་དང་། ། ཆོས་ཀུན་དེ་བཞིན་ཉིད་ཀྱི་བདེན་པ་དང་། ། བདག་གི་ལྷག་བསམ་རྣམ་པར་དག་པའི་མཐུས། ། ཇི་ལྟར་གསོལ་བ་བཏབ་བཞིན་འགྲུབ་གྱུར་ཅིག ། ༈། བསྟན་པའི་བདག་པོ་དཔལ་
ལྡན་ས་སྐྱ་པ། ། གངས་རིའི་ཁྲོད་འདིར་ཐེག་ཆེན་ཆོས་སྒྲ་སྒྲོགས། ། འཁོར་ལོས་སྒྱུར་རྒྱལ་ཀུན་དགའ་རྒྱལ་མཚན་དཔལ། ། བཟང་པོའི་ཞབས་ཀྱི་པདྨོའི་བཀྲ་ཤིས་ཤོག ། འགྲོ་བའི་བླ་མ་ཆོས་རྗེ་

༄༅། ། པཎྜི་ཏ། ། མཁྱེན་རབ་དབང་ཕྱུག་རྗེ་བཙུན་འཇམ་པའི་དབྱངས། ། རྒྱལ་བ་གཉིས་པ་དཔལ་ལྡན་ས་སྐྱ་པའི། ། བསྟན་པ་ཡུན་རིང་གནས་པའི་བཀྲ་ཤིས་ཤོག །རབ་
འབྱམས་ཕྱོགས་བཅུའི་རྒྱལ་བ་ཐམས་ཅད་ཀྱི། ། གསང་གསུམ་གཅིག་ཏུ་བསྡུས་པའི་རྡོ་རྗེ་འཆང་། ། རྒྱལ་བས་ལུང་བསྟན་ཀུན་དགའ་བཟང་པོ་ཡི། ། བསྟན་པ་ཡུན་རིང་གནས་པའི་བཀྲ་ཤིས་
ཤོག། དཔལ་ལྡན་ས་སྐྱ་གཙོར་གྱུར་ཆོས་གྲྭ་ཀུན། ། འདུས་ཚོགས་ལི་ཁྲིའི་རྒྱ་མཚོ་ལྟར་རྒྱས་ཤིང་། ། ཆོས་སྤྱོད་རླབས་ཕྲེང་སྲིད་པའི་རྩེར་ཕྱུར་བས། ། བདུད་སྡེའི་གྲོང་ཁྱེར་འཇིག་པའི་བཀྲ་ཤིས་
ཤོགམ་ཕམ་ཆོས་ཀྱི་བླ་མ་གཡག་རོང་གཉིས། ། རིག་པའི་དབང་ཕྱུག་ཤེས་རབ་བཟང་པོ་དང་། ། སྡེ་སྣོད་འཛིན་པའི་གཙུག་རྒྱན་རྫོང་དཀར་བའི། ། བསྟན་པ་སླར་ཡང་དར་བའི་བཀྲ་ཤིས་ཤོག་
ཐུབ་པའི་རྒྱལ་ཚབ་འཇམ་དབྱངས་ས་སྐྱ་པའི། ། ལྟ་གྲུབ་འཁྲུལ་མེད་སེང་གེའི་ང་རོ་ཡིས། ། ཕས་རྒོལ་གླང་པོའི་ཀླད་འགེམས་གོ་རམ་ཆེའི། ། རིང་ལུགས་ཕྱོགས་བརྒྱར་འབར་བའི་བཀྲ་ཤིས་
ཤོག ༑གང་གི་ཞབས་སེན་ཡིད་ལ་དྲན་ཙམ་གྱིས། ། ཕྱི་ནང་བདུད་ལས་རྒྱལ་བའི་དཔལ་ཡོན་ཅན། ། རྡོ་རྗེ་འཆང་དངོས་ཚར་པ་ཆོས་ཀྱི་རྗེའི། ། བསྟན་པ་ཕྱོགས་བཅུར་རྒྱས་པའི་བཀྲ་ཤིས་ཤོག

སྟོན་པ་འཇིག་རྟེན་ཁམས་སུ་བྱོན་པ་དང་། ། བསྟན་པ་ཉི་འོད་བཞིན་དུ་གསལ་བ་དང་། ། བསྟན་འཛིན་བུ་སློབ་དགེ་འདུན་མཐུན་པ་ཡིས། ། བསྟན་པ་ཡུན་རིང་གནས་པའི་བཀྲ་ཤིས་ཤོག ། བསྟན་པའི་
དཔལ་གྱུར་བླ་མའི་ཞབས་པད་བརྟན། ། བསྟན་འཛིན་སྐྱེས་བུས་ས་སྟེང་ཡོངས་ལ་ཁྱབ། ། བསྟན་པའི་སྦྱིན་བདག་མངའ་ཐང་འབྱོར་པ་རྒྱས། ། བསྟན་པ་ཡུན་རིང་གནས་པའི་བཀྲ་ཤིས་ཤོག། གསུང་
རྒྱུན་ལ།࿙དངོས་བརྒྱུད་བླ་མ་རྣམས་ཀྱི་ཐུགས་རྗེ་དང་། ། བསླུ་མེད་དཀོན་མཆོག་གསུམ་གྱི་བྱིན་རླབས་དང་། ། ཆོས་སྲུང་དམ་ཅན་རྒྱ་མཚོའི་ནུས་མཐུ་ཡིས། ། ཅི་བསམ་ཆོས་བཞིན་འགྲུབ་པའི་བཀྲ་
ཤིས་ཤོག། མི་འགྱུར་ལྷུན་པོ་སྐུ་ཡི་བཀྲ་ཤིས་ཤོག། ཡན་ལག་དྲུག་ཅུ་གསུང་གི་བཀྲ་ཤིས་ཤོག། མཐའ་བྲལ་དོན་རྟོགས་ཐུགས་ཀྱི་བཀྲ་ཤིས་ཤོག། རྒྱལ་བའི་སྐུ་གསུང་ཐུགས་ཀྱི་བཀྲ་ཤིས་ཤོག། ཉིན་མོ་བདེ་ལེགས་མཚན་བདེ་
ལེགས་༑། ཉི་མའི་གུང་ཡང་ང་བདེ་ལེགས་ཤིང་། ། ཉིན་མཚན་རྟག་ཏུ་བདེ་ལེགས་པ། ། དཀོན་མཆོག་གསུམ་གྱིས་དེང་འདིར་བདེ་ལེགས་སྩོལ། ། ། ། ཡེ་དྷརྨཱ་ཧེ་ཏུ་པྲ་བྷ་ཝ་ཧེ་དུནྟེ་ཥཱནྟ་ཐཱ་ག་ཏོ་ཧྱ་ཝ་ད་ཏེ་ཥཱཉྩ་ཡོ་ནི་རོ་དྷ་ཨེ་ཝཾ་བཱ་དཱི་མ་ཧཱ་ཤྲ་མཎཿ
།། ༡ རིས་མེད་མཁས་གྲུབ་བྱེ་བས་མགྲིན་གཅིག་ཏུ། ། ཐུབ་པའི་རྒྱལ་ཚབ་ཆེན་པོར་རབ་བསྔགས་པའི། ། གྲགས་ལྡན་ལྷ་ཡི་རྔ་སྒྲས་སྲིད་པའི་ཁྱོན། ། འགེངས་བྱས་ས་སྐྱའི་འཇམ་མགོན

༄༅། ། རྣམས་ལ་འདུད། ༢། གང་གི་བཞེད་གཞུང་པད་ཚལ་ལས་བཏུས་པའི། ། ཆོས་སྤྱོད་ངོ་མཚར་མེ་ཏོག་ཕྲེང་བ་འདི། ། སྐལ་བཟང་བསོད་ནམས་སྤེལ་བའི་མཆོད་སྤྲིན་
དུ༑། གང་འདོད་གཅིག་ལས་འཕྲུལ་པའི་དཔར་དུ་བསྐྲུན། ༣། དེ་མཐུས་རྒྱལ་བསྟན་སྤྱི་དང་ཁྱད་པར་དུ། ། བརྩེ་ཆེན་རྒྱལ་བ་གཉིས་པའི་རིང་ལུགས་མཚོ། ། བཤད་སྒྲུབ་རླབས་ཀྱི་འཕྲེང་བ་དང་
འགྲོགས་ཏེ། ། སྲིད་མཐའི་བར་དུ་དར་རྒྱས་ཡུན་གནས་ཤོག ༤ ། དེ་འཛིན་མཚན་མཆོག་གསུམ་གྱི་གདུང་འཛིན་པའི། ། སྐྱེས་ཆེན་རྣམས་གཙོས་མཁས་དང་གྲུབ་པའི་ཚོགས། ། ༧ཞབས་པད་རྡོ་
རྗེའི་ཁམས་སུ་རྟག་བརྟན་ཅིང་། ། འཕྲིན་ལས་ནམ་མཁའི་ཁམས་ཀུན་ཁྱབ་གྱུར་ཅིག༥། གནས་མཆོག་འདིས་མཚོན་ཡངས་པའི་ཁྱོན་རྣམས་ཀུན། ། ཆོས་སྤྱོད་བཅུ་ཡི་བྱ་བས་དུས་འདའ་
ཞིང༑ ། ཐོས་བསམ་བསྒོམ་པའི་རྒྱལ་མཚན་རབ་འཛིན་པའི། ། ཁྲིམས་ལྡན་འདུས་པའི་ཚོགས་ཀྱིས་ཁྱབ་གྱུར་ཅིག ༦ །འཕགས་པའི་ཡུལ་སོགས་འཇིག་རྟེན་ཁམས་ཀུན་ཏུ། ། རྒྱལ་བསྟན་ཉི་
མའི་འོད་ཀྱིས་སྐྱོང་བ་ཡི། ། རྫོགས་ལྡན་ཚལ་དུ་སྐྱེ་རྒུ་བུང་བའི་ཚོགས། ། བདེ་སྐྱིད་སྒྲ་དབྱངས་རྟག་ཏུ་སྒྲོགས་པར་ཤོག༧། གནས་འདིར་འབྲེལ་ཐོགས་རྣམས་གཙོས་འགྲོ་བ་ཀུན། ། དལ་འབྱོར་

རྟེན་ཐོབ་བསྟན་དང་བསྟན་འཛིན་མཇལ། ། ཐབས་དང་ཤེས་རབ་ཚང་བའི་འཇུག་ངོགས་ལས། ། ཟུང་འཇུག་སྐུ་གཉིས་གོ་འཕང་མྱུར་ཐོབ་ཤོག ། ཅེས་པ་འདི་ཡང་དཔལ་ས་སྐྱའི་མ་དགོན་ཐུབ་བསྟན་རྣམ་རྒྱལ་
གླིང་གི་སྒྲིགས་གྲྭ་གཞོན་ནུ་རྣམས་ཀྱི་རྒྱུན་འདོན་ཆོས་སྤྱོད་ཟུར་བཀོལ་གྱི་སྤར་བསྐྲུན་མཛད་སྐབས་འདུ་གསུམ་སྙོམས་ལས་པ་བཛྲའི་མིང་ཅན་གྱིས་གང་ཤར་འཕྲལ་མར་བྲིས་པ་དོན་དང་ལྡན་པར་ཤོག་ཅིག། ། ། མངྒ་
ལཾ༑དགེའོ། ། ༄༅། ། ཤེས་རབ་སྙིང་པོ། གདུགས་དཀར། སེང་གདོང་མའི་བཟློག་པ་བཅས་བཞུགས་སོ། ། བྱ་། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། ། མ་སྐྱེས་མི་འགག་ནམ་མཁའི་ངོ་
བོ་ཉིད། ། སོ་སོ་རང་རིག་ཡེ་ཤེས་སྤྱོད་ཡུལ་བ། ། དུས་གསུམ་རྒྱལ་བའི་ཡུམ་ལ་ཕྱག་འཚལ་ལོ། ། རྒྱ་གར་སྐད་དུ། བྷ་ག་ཝ་ཏི་པྲཛྙཱ་པཱ་ར་མི་ཏ་ཧྲི་ད་ཡ། བོད་སྐད་དུ། བཅོམ་ལྡན་འདས་མ་ཤེས་
རབ་ཀྱི་ཕ་རོལ་ཏུ་ཕྱིན་པའི་སྙིང་པོ། བམ་པོ་གཅིག་གོ། བཅོམ་ལྡན་འདས་མ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཕྱག་འཚལ་ལོ། ། འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་
རྒྱལ་པོའི་ཁབ། བྱ་རྒོད་ཕུང་པོའི་རི་ལ། དགེ་སློང་གི་དགེ་འདུན་ཆེན་པོ་དང་། བྱང་ཆུབ་སེམས་དཔའི་དགེ་འདུན་ཆེན་པོ་དང་། ཐབས་ཅིག་ཏུ་བཞུགས་ཏེ། དེའི་ཚེ་བཅོམ་ལྡན་འདས་ཟབ་མོ་

༄༅།། སྣང་བ་ཞེས་བྱ་བའི་ཆོས་ཀྱི་རྣམ་གྲངས་ཀྱི་ཏིང་ངེ་འཛིན་ལ་སྙོམས་པར་བཞུགས་སོ། ། ཡང་དེའི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་
གཟིགས་དབང་ཕྱུག་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོའི་སྤྱོད་པ་ཉིད་ལ་རྣམ་པར་ལྟ་ཞིང་ཕུང་པོ་ལྔ་པོ་དེ་དག་ལ་རང་བཞིན་གྱིས་སྟོང་པར་རྣམ་པར་ལྟའོ། ། དེ་ནས་སངས་རྒྱས་ཀྱི་མཐུས་ཚེ་དང་ལྡན་
པ་ཤཱ་རིའི་བུས་བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་ལ་འདི་སྐད་ཅེས་སྨྲས་སོ། ། རིགས་ཀྱི་བུའམ་རིགས་ཀྱི་བུ་མོ་གང་ལ་ལ་ཤེས་རབ་ཀྱི་ཕ་རོལ་ཏུ་
ཕྱིན་པ་ཟབ་མོའི་སྤྱོད་པ་སྤྱད་པར་འདོད་པ་དེས། ཇི་ལྟར་བསླབ་པར་བྱ། དེ་སྐད་ཅེས་སྨྲས་པ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་གིས་ཚེ་
དང་ལྡན་པ་ཤཱ་རིའི་བུ་ལ་འདི་སྐད་ཅེས་སྨྲས་སོ། ། ཤཱ་རིའི་བུ་རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོའི་སྤྱོད་པ་སྤྱད་པར་འདོད་པ་དེས་འདི་ལྟར་རྣམ་པར་
བལྟ་བར་བྱ་སྟེ། ཕུང་པོ་ལྔ་པོ་དེ་དག་ལ་རང་གཞན་གྱིས་སྟོང་པར་ཡང་དག་པར་རྗེས་སུ་བལྟའོ། ། གཟུགས་སྟོང་པའོ། ། སྟོང་པ་ཉིད་ཀྱང་གཟུགས་སོ། ། གཟུགས་ལས་ཀྱང་སྟོང་པ་ཉིད་གཞན་མ་

ཡིན་ནོ། ། སྟོང་པ་ཉིད་ལས་ཀྱང་གཟུགས་གཞན་མ་ཡིན་ནོ། ། དེ་བཞིན་དུ་ཚོར་བ་དང་། འདུ་ཤེས་དང་། འདུ་བྱེད་དང༌། རྣམ་པར་ཤེས་པ་རྣམས་སྟོང་པའོ། ། བཙུན་པ་ཤཱ་རིའི་བུ་དེ་ལྟ་བས་ན་
ཆོས་ཐམས་ཅད་ནི་སྟོང་པ་ཉིད་དེ། མཚན་ཉིད་མེད་པ། མ་སྐྱེས་པ། མ་འགགས་པ། དྲི་མ་མེད་པ། དྲི་མ་དང་བྲལ་བ་མེད་པ། བྲི་བ་མེད་པ། གང་བ་མེད་པའོ། ། ཤཱ་རིའི་བུ་དེ་ལྟ་བས་
ན༑ སྟོང་པ་ཉིད་ལ་གཟུགས་མེད། ཚོར་བ་མེད། འདུ་ཤེས་མེད། འདུ་བྱེད་མེད། རྣམ་པར་ཤེས་པ་མེད། མིག་མེད། རྣ་བ་མེད། སྣ་མེད། ལྕེ་མེད། ལུས་མེད། ཡིད་མེད། གཟུགས་
མེད༑སྒྲ་མེད། དྲི་མེད། རོ་མེད། རེག་བྱ་མེད། ཆོས་མེད་དོ། ། མིག་གི་ཁམས་མེད་པ་ནས། ཡིད་ཀྱི་ཁམས་མེད། ཡིད་ཀྱི་རྣམ་པར་ཤེས་པའི་ཁམས་ཀྱི་བར་དུ་ཡང་མེད་དོ། ། མ་རིག་པ་
མེད༑མ་རིག་པ་ཟད་པ་མེད་པ་ནས་རྒ་ཤི་མེད། རྒ་ཤི་ཟད་པའི་བར་དུ་ཡང་མེད་དོ། ། དེ་བཞིན་དུ་སྡུག་བསྔལ་བ་དང་། ཀུན་འབྱུང་བ་དང་། འགོག་པ་དང་། ལམ་མེད། ཡེ་ཤེས་མེད། ཐོབ་
པ་མེད། མ་ཐོབ་ཡང་མེད་དོ། ། ཤཱ་རིའི་བུ་དེ་ལྟ་བས་ན་བྱང་ཆུབ་སེམས་དཔའ་རྣམས་ཐོབ་པ་མེད་པའི་ཕྱིར། ཤེས་རབ་ཀྱི་ཕ་རོལ་ཏུ་ཕྱིན་པ་ལ་བརྟེན་ཅིང་གནས་ཏེ། སེམས་ལ་སྒྲིབ་པ་མེད་པས་

༄༅། ། སྐྲག་པ་མེད་དེ། ཕྱིན་ཅི་ལོག་ལས་ཤིན་ཏུ་འདས་ནས་མྱ་ངན་ལས་འདས་པའི་མཐར་ཕྱིན་ཏོ། ། དུས་གསུམ་དུ་རྣམ་པར་བཞུགས་པའི་སངས་རྒྱས་ཐམས་ཅད་ཀྱང་ཤེས་
རབ་ཀྱི་ཕ་རོལ་ཏུ་ཕྱིན་པ་ལ་བརྟེན་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་སོ། ། དེ་ལྟ་བས་ན་ཤེས་རབ་ཀྱི་ཕ་རོལ་ཏུ་ཕྱིན་པའི་སྔགས། རིག་པ་
ཆེན་པོའི་སྔགས། བླ་ན་མེད་པའི་སྔགས། མི་མཉམ་པ་དང་མཉམ་པར་བྱེད་པའི་སྔགས། སྡུག་བསྔལ་ཐམས་ཅད་རབ་ཏུ་ཞི་བར་བྱེད་པའི་སྔགས། མི་བརྫུན་པས་ན་བདེན་པར་ཤེས་པར་བྱ་
སྟེ༑  ཤེས་རབ་ཀྱི་ཕ་རོལ་ཏུ་ཕྱིན་པའི་སྔགས་སྨྲས་པ། ཏདྱ་ཐཱ། ཨོཾ་ག་ཏེ་ག་ཏེ། པཱ་ར་ག་ཏེ་པཱ་ར་སཾ་ག་ཏེ་བོ་དྷི་སྭཱ་ཧཱ། ཤཱ་རིའི་བུ་བྱང་ཆུབ་སེམས་དཔའ་སེམས་དཔའ་ཆེན་པོས། དེ་ལྟར་ཤེས་
རབ་ཀྱི་ཕ་རོལ་ཏུ་ཕྱིན་པ་ཟབ་མོ་ལ་བསླབ་པར་བྱའོ། ། དེ་ནས་བཅོམ་ལྡན་འདས་ཏིང་ངེ་འཛིན་དེ་ལས་བཞེངས་ཏེ། བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་
ཕྱུག་ལ་ལེགས་སོ། ། ཞེས་བྱ་བ་བྱིན་ནས། ལེགས་སོ་ལེགས་སོ། ། རིགས་ཀྱི་བུ་དེ་དེ་བཞིན་ནོ། ། དེ་དེ་བཞིན་ཏེ། ཇི་ལྟར་ཁྱོད་ཀྱིས་བསྟན་པ་དེ་བཞིན་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་ལ་

སྤྱད་པར་བྱ་སྟེ། དེ་བཞིན་གཤེགས་པ་རྣམས་ཀྱང་རྗེས་སུ་ཡི་རང་ངོ༌། ། བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། ཚེ་དང་ལྡན་པ་ཤཱ་རིའི་བུ་དང༌། བྱང་ཆུབ་སེམས་དཔའ་སེམས་
དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་དང་། ཐམས་ཅད་དང་ལྡན་པའི་འཁོར་དེ་དག་དང་། ལྷ་དང་མི་དང་ལྷ་མ་ཡིན་དང་། དྲི་ཟར་བཅས་པའི་འཇིག་རྟེན་ཡི་རངས་ཏེ། བཅོམ་
ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། ། བཅོམ་ལྡན་འདས་མ་ཤེས་རབ་ཀྱི་ཕ་རོལ་ཏུ་ཕྱིན་པའི་སྙིང་པོའི་མདོ་རྫོགས་སོ། ། ཤེས་རབ་སྙིང་པོ་བློ་ཀ་ཉེར་ལྔ་པ་པཎྜི་ཏ་བི་མ་ལ་དང་ལོ་ཙཱ་བ་རིན་ཆེན་སྡེས་བསྒྱུར་
བའོ། ། ། ། ༈། སྙིང་པོ་ཅི་རིགས་བཟླས་ལ་ཐལ་མོ་སྦྱར་ཏེ། ན་མོ་བླ་མ་ལ་ཕྱག་འཚལ་ལོ། ། སངས་རྒྱས་ལ་ཕྱག་འཚལ་ལོ། ། ཆོས་ལ་ཕྱག་འཚལ་ལོ། ། དགེ་འདུན་ལ་ཕྱག་འཚལ་ལོ། ། ཡུམ་ཆེན་མོ་
ཤེས་རབ་ཀྱི་ཕ་རོལ་ཏུ་ཕྱིན་མ་ལ་ཕྱག་འཚལ་ལོ། ། ཁྱེད་རྣམས་ལ་ཕྱག་འཚལ་བའི་མཐུ་དང་ནུས་པ་ལ་བརྟེན་ནས་བདག་ཅག་གི་ཚིག་འདི་འགྲུབ་པར་གྱུར་ཅིག ཇི་ལྟར་སྔོན་ལྷའི་དབང་པོ་བརྒྱ་བྱིན་
གྱིས་ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་ཟབ་མོ་ཡིད་ལ་བསམ་ཞིང་ཚིག་ཁ་ཏོན་དུ་བྱས་པའི་མཐུ་དང་ནུས་པ་ལ་བརྟེན་ནས། བདུད་སྡིག་ཅན་ལ་སོགས་པ་ཕྱིར་བཟློག་པ་དེ་བཞིན་དུ་བདག་

༄༅། གིས་ཀྱང་ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་ཟབ་མོ་ཡིད་ལ་བསམ་ཞིང་ཚིག་ཁ་ཏོན་དུ་བྱས་པའི་མཐུ་དང་ནུས་པ་ལ་བརྟེན་ནས། བདག་འཁོར་དང་བཅས་
པའི་དམ་པ་ཆོས་སྒྲུབ་པའི་སྤང་བྱ་མི་མཐུན་པའི་ཕྱོགས་ཐམས་ཅད། འཕགས་པ་དཀོན་མཆོག་གསུམ་གྱི་བཀའི་བདེན་པས་ད་ལྟ་ཉིད་དུ་ཕྱིར་བཟློག་པར་གྱུར་ཅིག མེད་པར་གྱུར་
ཅིག ཞི་བར་གྱུར་ཅིག རབ་ཏུ་ཞི་བར་གྱུར་ཅིག། ཐབས་དང་སྐྱབས་དང་དག་པ་དང་། ། ཐེག་ཆེན་ངེས་པར་འབྱུང་བ་ལ། ། སེམས་ཅན་རྣམས་ནི་རབ་བསླུ་བའི། ། བདུད་ཀྱི་ལས་རྣམས་བཟློག་ཏུ་གསོལ། ། ཞེས
པའམ། མཐའ་ཡས་འགྲོ་བ་བདག་དང་བཅས་རྣམས་ལ། ། མི་ཟད་འཇིགས་དང་སྡུག་བསྔལ་འབྱུང་བའི་རྒྱུ། ། ལས་དང་ཉོན་མོངས་སྟོབས་ལས་བྱུང་བ་ཡི། ། སྡིག་པ་ཐམས་ཅད་ཞི་བར་མཛད་དུ་
གསོལ། ། ༈། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་གཙུག་ཏོར་ནས་བྱུང་བ་གདུགས་དཀར་མོ་ཅན་མཆོག་ཏུ་གྱུར་པ་རིག་སྔགས་ཀྱི་རྒྱལ་མོ་ལ་ཕྱག་འཚལ་ལོ། ཏ་དྱཐཱ། ཨོཾ་
ཨ་ན་ལེ་ཨ་ན་ལེ། ཁ་ས་མེ་ཁ་ས་མེ། བཻ་ར་བཻར། སོ་མེ་སོ་མེ། ཤནྟེ་ཤནྟེ། དནྟེ་དནྟེ། བི་ཥ་དེ་བི་ཥ་དེ། བཱི་རེ་བཱི་རེ། དེ་བི་བཛྲ་དྷཱ་རི། བནྡྷ་བནྡྷ་ནི། བཛྲ་པཱ་ཎི་ཕཊ། ཨོཾ་ཧཱུྃ་ཧཱུྃ་དྲཱུཾ་ཥྚོཾ་ཕཊ་

སྭཱ་ཧཱ། ཧཱུྃ་དྲཱུཾ་བནྡྷ་ཕཊ། བདག་ལ་སྲུངས་ཤིག་སྭཱ་ཧཱ། ཨོཾ་བཛྲ་པཱ་ཎི་བནྡྷ་བཛྲ་པཱ་ཤེ་ན་མ་མ་སརྦ་དུཥྚཾ་བི་ནཱ་ཡ་ཀཾ་ཧཱུཾ་ཧཱུཾ་ཕཊ་ཕཊ་སྭཱ་ཧཱ། ཉེ་སྙིང་ཅི་ནུས། བཅོམ་ལྡན་འདས་མ་གཙུག་ཏོར་གདུགས་དཀར་མོའི་
གཟུངས་མདོའི་མཇུག་ཏུ་ཟློག་སྒྱུར་བྱ་བའི་ཚུལ་བཞུགས་སོ། ། ༈། བཅོམ་ལྡན་གདུགས་དཀར་ལྷ་ཚོགས་རྣམས། ། མཐུ་སྟོབས་ཐོགས་པ་མི་མངའ་ཞིང་། ། ཐུགས་རྗེ་སྨོན་ལམ་མཐུ་བཙན་པས། ། བདག་
གིས་གསོལ་བ་བཏབ་པ་བཞིན། ། སངས་རྒྱས་བསྟན་པ་དར་བ་དང་། ། སེམས་ཅན་ཐམས་ཅད་བདེ་གྱུར་ཅིག ། རྒྱུ་སྦྱོར་ཡོན་བདག་འཁོར་བཅས་ཀྱི། ། ཆག་ཆེ་ཉམ་ང་བཟློག་ཏུ་གསོལ། ། རྨི་ལམ་
མཚན་མ་ངན་པ་ཟློག། རྟགས་དང་རྟེན་འབྲེལ་ངན་པ་ཟློག། དགྲ་འདྲེའི་བསམ་སྦྱོར་ངན་པ་ཟློག། ལྟས་ངན་བརྒྱད་ཅུ་རྩ་བཞི་ཟློག། ཡེ་འདྲོག་སུམ་བརྒྱ་དྲུག་ཅུ་ཟློག། ནད་རིགས་བཞི་བརྒྱ་རྩ་
བཞི་ཟློག། བགེགས་རིགས་སྟོང་ཕྲག་བརྒྱད་ཅུ་ཟློག། དུས་མིན་འཆི་བ་རྣམ་བརྒྱད་ཟློག། ཡས་ཀྱིས་བདུད་དུ་གཡོས་པ་ཟློག། མས་ཀྱི་སྲི་རུ་ལངས་པ་ཟློག། དཔྲལ་བའི་གཤེད་དུ་བསྐོས་པ་ཟློག། ཕ་མེས་དུར་སྲི་ལངས་པ་
ཟློག། མི་ལ་ནད་དུ་གཏོང་བ་ཟློག ། ཕྱུགས་ལ་གོད་ཁ་བྱེད་པ་ཟློག། གནམ་གྱི་དལ་ཁ་ཐེབས་པ་ཟློག། ས་ཡི་དུག་མདའ་གཡོས་པ་ཟློག། སྨེ་བ་སྤར་ཁ་ངན་པ་

༄༅། ། ཟློག། སྐེག་དང་ཕུང་སྲི་ལངས་པ་ཟློག་ཏུ་གསོལ། ། ཞེས་གཙུག་ཏོར་གདུགས་དཀར་ལ་བརྟེན་པའི་ཟློག་པ་གྲུབ་ཆེན་ལས་ཀྱི་རྡོ་རྗེས་མཛད་པའོ། ། ༈། མཁའ་འགྲོ་མ་སེང་གེའི་གདོང་པ་
ཅན་གྱི་བཟློག་པ་ནི། ༈། དཔལ་ལྡན་རྡོ་རྗེ་མཁའ་འགྲོ་མ། ། མཁའ་འགྲོ་མ་ཡི་འཁོར་ལོས་སྒྱུར། ། ཡེ་ཤེས་ལྔ་དང་སྐུ་གསུམ་བརྙེས། ། འགྲོ་བ་སྐྱོབ་ལ་ཕྱག་འཚལ་ལོ། ། ཨཿ ཀཿ སཿ མཿ རཿ ཙཿ 
ཤཿ དཿ རཿ སཿ མཿ རཿ ཡཿ ཕཊ། ཞེས་ཅི་ནུས་བཟླས་མཐར་ཐལ་མོ་སྦྱར་ལ། བླ་མ་ཡང་དག་པ་དགེ་བའི་བཤེས་གཉེན་རྣམས་ཀྱི་བཀའ་བདེདེན་པ་དང་། སངས་རྒྱས་ཀྱི་བཀའ་བདེན་པ་དང་། ཆོས་ཀྱི་
བཀའ་བདེན་པ་དང་། དགེ་འདུན་གྱི་བཀའ་བདེན་པ་དང་། ཡི་དམ་དཀྱིལ་འཁོར་གྱི་ལྷ་ཚོགས་རྣམས་ཀྱི་བཀའ་བདེན་པ་དང་། དཔལ་མགོན་དམ་པ་ཆོས་སྐྱོང་བའི་སྲུང་མ་ཡེ་ཤེས་ཀྱི་སྤྱན་དང་ལྡན་
པ་རྣམས་ཀྱི་བཀའ་བདེན་པ་དང་། ཁྱད་པར་དུ་ཡང་ཡེ་ཤེས་ཀྱི་མཁའ་འགྲོ་མ་སེངྒེའི་གདོང་པ་ཅན་མཁའ་འགྲོ་མ་བྱེ་བ་འབུམ་སྡེའི་ལྷ་ཚོགས་འཁོར་དང་བཅས་པ་རྣམས་ཀྱི་བཀའ་བདེན་པ་
དང་༑ བདེན་པ་ཆེན་པོའི་བྱིན་གྱིས་བརླབས་ཀྱི། དེང་འདིར་རྣལ་འབྱོར་པ་བདག་ཅག་དཔོན་སློབ་ཡོན་མཆོད་འཁོར་དང་བཅས་པའི་ནད་གདོན་བར་ཆད། ཆགས་ཆེ་ཉམ་ང་། བྱད་ཁ་རྦོད་གཏོང་ལ་

སོགས་པ་མདོར་ན་མི་མཐུན་པའི་ཕྱོགས་ཐམས་ཅད་ད་ལྟ་ཉིད་དུ་ཕྱིར་བཟློག་པར་གྱུར་ཅིག མེད་པར་གྱུར་ཅིགསྟོང་པར་གྱུར་ཅིག། ཅེས་བརྗོད་ལ་ཐལ་མོ་ལན་གསུམ་བརྡབས། དགེ་བ་འདི་ཡིས་མྱུར་དུ་
བདག། ཡེ་ཤེས་མཁའ་འགྲོ་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། བགེགས་རིགས་སྟོང་ཕྲག་བརྒྱད་ཅུ་ཞི་བ་དང་། ། མི་མཐུན་གནོད་པའི་རྐྱེན་དང
་བྲལ་བ་དང་། ། འདོད་པ་འགྲུབ་ཅིང་ཕུན་སུམ་ཚོགས་པ་ཡི། ། བཀྲ་ཤིས་དེས་ཀྱང་དེང་འདིར་བདེ་ལེགས་ཤོག། ། ། ཡེ་ཤེས་ཉི་མས་བྲིས་པའོ། ། ། ། དགེའོ། དགེའོ། ། ། ། ༄༅། ། གཞི་གསུམ་ཨ་
སྐབས་གྲྭ་པ་དཀྱུས་མ་བསྒྲིགས་རྒྱུག་རྣམས་ཀྱིས་བློ་འཛིན་ཟུར་བཀོལ་བཞུགས་སོ། ། ༄༅། ། ནཱམསྨ་སརྦ་ཛྙཱ་ཡ། གཞི་གསུམ་སྐབས་གྲྭ་པ་དཀྱུས་མ་བསྒྲིགས་རྒྱུག་རྣམས་ཀྱིས་བློ་འཛིན་ཟུར་བཀོལ་ལ། ཕྱིར་བཅོས་དུས་གཡས་གྲལ་ལ་
དགེ་སློང་རྒན་པ་དགེ་འདུན་དུ་ལོངས་པ་སྟེ་བཞི་ཡན་ཆད་ཙོག་པུར་འདུད་རྒྱས་བཞུགས། གཡོན་གྲལ་ནས་གཞོན་པ་དུ་ཡོད་ཀྱིས་ཕྱག་གསུམ་བཙལ་ལ། འགྲེང་སྟེ་འདུད་རྒྱས། བསྟན་པ་རིན་པོ་ཆེའི་གསལ་བྱེད་དམ་པར་གྱུར་པ་
བཙུན་པ་འདུལ་བ་འཛིན་པ་ཆེན་པོ་རྣམས། ལྟུང་བ་ཕྱིར་བཅོས་ཀྱི་ཆོ་ག་ལ་ཐུགས་གཏད་པར་ཞུ། ཞེས་བརྗོད། རྒན་པའི་གྲལ་འགོ་མས། ཆོས་བཞིན་འདུལ་བ་བཞིན་གནང་བར་ཞུ། ཞེས་པའི་མཐར་གཞོན་

༄༅།། པ་རྣམས་ཀྱིས་པུས་བཙུགས་འདུད་རྒྱས། དགེ་འདུན་བཙུན་པ་རྣམས་གསན་དུ་གསོལ། བདག་དགེ་སློང་མིང་འདི་ཞེས་བགྱི་བ་བྱིས་པ་ཉིད་དང་། མི་ཤེས་པ་ཉིད་དང་། མ་
གུས་པ་དང་། བག་མ་མཆིས་པ་དང་། ཉོན་མོངས་པ་མང་བའི་དབང་གིས། ཕམ་ལྷག་གི་སྦོམ་པོ་ལྕི་ཡང་གཉིས་དང་། ལྟུང་བྱེད་འབའ་ཞིག་པ་དང་། སོ་སོར་བཤགས་པར་བྱ་བ་དང་། ཉེས་
བྱས་ཀྱི་སྡེ་ཚན་རྣམས་ལས་ཁ་ན་མ་ཐོ་བ་གང་དང་གང་བྱུང་བ་དེ་དང་དེ་དག་པའི་མཐའ་ཚུན་ཆད་ནས་བཟུང་སྟེ། དགེ་འདུན་བཙུན་པ་རྣམས་ཀྱི་མདུན་དུ་མཐོལ་ལོ། ། འཆགས་སོ། ། མཐོལ་ཞིང་
བཤགས་ན་བདག་བདེ་བ་ལ་རེག་པར་གནས་པར་འགྱུར་གྱི། མ་མཐོལ་མ་བཤགས་ན་ནི་མི་འགྱུར་རོ། ། ཞེས་ལན་གསུམ་བཟླ། ལེན་པ་པོས། ཉེས་ལྟུང་དེ་དག་ལ་ཉེས་ལྟུང་དེ་དག་ཏུ་གཟིགས་ལགས་
སམ་ཞེས་དྲི། འཆགས་པ་པོས་མཐོང་ལགས། ལེན་པ་པོས་ཕྱིན་ཆད་ལེགས་པར་སྡོམ་ལགས་སམ། འཆགས་པ་པོས་སྡོམ་ལགས་ཞེས་དང་། ལེན་པ་པོས། ཐབས་ཡིན་ནོ། ། འཆགས་པ་པོས་ལེགས་སོ་ཞེས
བརྗོད༑ ཡང་གཞོན་པ་རྣམས་ཕྱག་དང་འགྲེང་འདུད་ཀྱིས། བསྟན་པ་རིན་པོ་ཆེའི་སོགས་ནས་ལྟུང་བ་ཕྱིར་བཅོས་ཀྱི་ཆོ་ག་ལ་ཐུགས་གཏད་པ་བཀའ་དྲིན་ཆེ་ལགས། རྒན་པའི་གྲལ་འགོ་མས། ཆོས་བཞིན་འདུལ་བ་

བཞིན་མཛད་པ་རྗེས་སུ་ཡི་རངས་ཞེས་དང་། ཡང་ཕྱག་དང་འགྲེང་འདུད་ཀྱིས། བསྟན་པ་རིན་པོ་ཆེའི་གསལ་བྱེད་སོགས་ནས་ལྟུང་བ་བྱིན་རླབས་ཀྱི་ཆོ་ག་ལ་ཐུགས་གཏད་པར་ཞུ། ཞེས་དང་། ལེན་པ་
པོས༑ ཆོས་བཞིན་འདུལ་བ་བཞིན་གནང་བར་ཞུ། ཞེས་དང་། གཞོན་པ་རྣམས་པུས་བཙུགས་འདུད་རྒྱས། དགེ་འདུན་བཙུན་པ་རྣམས་དགོངས་སུ་གསོལ། བདག་དགེ་སློང་སོགས་ནས་ཉོན་མོངས་པ་མང་
བའི་དབང་གིས། དགེ་འདུན་ལྷག་མའི་ཆོས་བཅུ་གསུམ་དང་། སྤང་ལྟུང་སུམ་ཅུ་ལས་གང་ཡང་རུང་བ་བྱུང་བ་དེ། དགེ་འདུན་བཙུན་པ་རྣམས་ཀྱི་མདུན་དུ་བྱིན་གྱིས་བརླབ་བོ། ། དེང་ལྟུང་བ་དེ་
བྱིན་གྱིས་བརླབས་ཏེ་དགེ་འདུན་གྱི་གསོ་སྦྱོང་མཛད་ལ། སླད་ཀྱི་ལྟུང་བ་དེ་ཆོས་བཞིན་དུ་སླར་བགྱིའོ་ཞེས་ལན་གསུམ་བཟླས་ལ་ལེན་པ་པོས་ཐབས་ཡིན་ནོ་ཞེས་དང་། འཆགས་པ་པོས་ལེགས་སོ། ། ཞེས་
བརྗོད༑ སྔར་བཞིན་གཞོན་པ་རྣམས་ཀྱིས་ཕྱག་གསུམ་དང་། འགྲེང་འདུད་ཀྱིས། བསྟན་པ་རིན་པོ་ཆེའི་གསལ་བྱེད་སོགས་ནས་ལྟུང་བ་བྱིན་རླབས་ཀྱི་ཆོ་ག་ལ་ཐུགས་གཏད་པ་བཀའ་དྲིན་ཆེ་ལགས། ཞེས་དང་། རྒན་
པའི་གྲལ་འགོ་ནས། ཆོས་བཞིན་འདུལ་བ་བཞིན་སོགས་བརྗོད། དེ་ནས་གཞོན་པ་རྣམས་ཙོག་པུར་འདུད་རྒྱས་བཞུགས་པ་ལ། རྒན་པ་རྣམས་བཞེངས་ཏེ་ཕྱག་དབབ་གསུམ་འགྲེང་སྟེ་འདུད་རྒྱས་ཞུ་བ་སོགས་སྔར་བཞིན་གྱིས་ཕྱིར་བཅོས་

༄༅། དང་བྱིན་རླབས་གཉིས་ཀ་བྱ་ཞིང་། གཞོན་པའི་གྲལ་འགོ་མ་དེས་ལན་རྣམས་བྱ། རྒྱུན་ཆགས་གསུམ་པ་ནི། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་
པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ། བླ་ན་མེད་པ། ལྷ་དང་མི་རྣམས་ཀྱི་སྟོན་པ་མཉམ་མེད་ཀྱའི་
རྒྱལ་པོའི་ཞབས་ཀྱི་རྡུལ་དྲི་མ་མེད་པ་ལ་མགོ་བོས་རབ་ཏུ་གཏུགས་ཏེ་གུས་པས་ཕྱག་འཚལ་ལོ། ། དབྱངས་དང་བཅས་པས་ཚིགས་བཅད་རེའི་མཐར་ཕྱག་འཚལ་ཞིང་། གང་ཚེ་རྐང་གཉིས་གཙོ་བོ་ཁྱོད་བལྟམས་
ཚེ༑། ས་ཆེན་འདི་ལ་གོམ་པ་བདུན་བོར་ནས། ། ང་ནི་འཇིག་རྟེན་འདི་ན་མཆོག་ཅེས་གསུངས། ། དེ་ཚེ་མཁས་པ་ཁྱོད་ལ་ཕྱག་འཚལ་ལོ། ། རྣམ་དག་སྐུ་མངའ་མཆོག་ཏུ་གཟུགས་བཟང་བ། ། ཡེ་
ཤེས་རྒྱ་མཚོ་གསེར་གྱི་ལྷུན་པོ་འདྲ། ། གྲགས་པ་འཇིག་རྟེན་གསུམ་ན་ལྷང་ངེ་བ། ། མགོན་པོ་མཆོག་བརྙེས་ཁྱོད་ལ་ཕྱག་འཚལ་ལོ། ། མཚན་མཆོག་ལྡན་པ་དྲི་མེད་ཟླ་བའི་ཞལ། ། གསེར་མདོག་འདྲ་
བ་ཁྱོད་ལ་ཕྱག་འཚལ་ལོ། ། རྡུལ་བྲལ་ཁྱོད་འདྲ་སྲིད་པ་གསུམ་མ་མཆིས། ། མཉམ་མེད་མཁྱེན་ཅན་ཁྱོད་ལ་ཕྱག་འཚལ་ལོ། ། མི་མཆོག་འདུལ་བ་ཁ་ལོ་བསྒྱུར་མཛད་ཅིང་། ། ཀུན་སྦྱོར་འཆིང་བ་

གཅོད་མཛད་དེ་བཞིན་གཤེགས། ། དབང་པོ་ཞི་ཞིང་ཉེར་ཞི་ཞི་ལ་མཁས། ། མཉན་ཡོད་བཞུགས་པ་དེ་ལ་ཕྱག་འཚལ་ལོ། ། མགོན་པོ་ཐུགས་རྗེ་ཆེ་ལྡན་པ། ། ཐམས་ཅད་མཁྱེན་པའི་སྟོན་པ་པོ། 
བསོད་ནམས་ཡོན་ཏན་རྒྱ་མཚོའི་གཞི། ། དེ་བཞིན་གཤེགས་ལ་ཕྱག་འཚལ་ལོ། ། དག་པའི་འདོད་ཆགས་བྲལ་བའི་རྒྱུ། ། དགེ་བས་ངན་སོང་ལས་གྲོལ་ཞིང་། ། གཅིག་ཏུ་དོན་དམ་མཆོག་གྱུར་
པ༑། ཞི་གྱུར་ཆོས་ལ་ཕྱག་འཚལ་ལོ། ། གྲོལ་ནས་གྲོལ་བའི་ལམ་ཡང་སྟོན། ། བསླབ་པ་དག་ལ་རབ་ཏུ་གུས། ། ཞིང་གི་དམ་པ་ཡོན་ཏན་ཞིང་། ། དགེ་འདུན་ལ་ཡང་ཕྱག་འཚལ་ལོ། ། ཇི་སྙེད་སུ་
པདག་སོགས། ཤེར་སྙིང་མཇུག་ཏུ། མཁན་པོས། དགེ་བར་གསུང་ཤིག་ཅེས་བསྐུལ་ཏེ་ཐམས་ཅད་ཀྱིས། སྐར་མ་རབ་རིབ་མར་མེ་དང་། ། སྒྱུ་མ་ཟིལ་པ་ཆུ་བུར་དང་། ། རྨི་ལམ་གློག་དང་སྤྲིན་ལྟ་བུ། ། 
འདུས་བྱས་ཆོས་རྣམས་དེ་ལྟར་ལྟ། ། ཆོས་རྣམས་ཐམས་ཅད་རྒྱུ་ལས་བྱུང་། ། དེ་རྒྱུ་དེ་བཞིན་གཤེགས་པས་གསུངས། ། རྒྱུ་ལ་འགོག་པ་གང་ཡིན་པ། ། དགེ་སྦྱོང་ཆེན་པོས་འདི་སྐད་གསུངས། ། 
སྡིག་པ་ཅི་ཡང་མི་བྱ་སྟེ། ། དགེ་བ་ཕུན་སུམ་ཚོགས་པར་སྤྱད། ། རང་གི་སེམས་ནི་ཡོངས་སུ་འདུལ། ། འདི་ནི་སངས་རྒྱས་བསྟན་པ་ཡིན། ། བསོད་ནམས་འདི་ཡིས་ཐམས་ཅད་གཟིགས་པ་ཉིད། 

༄༅། །ཐོབ་ནས་ཉེས་པའི་དགྲ་རྣམས་ཕམ་བྱས་ཏེ། ། སྐྱེ་རྒ་ན་འཆིའི་རྦ་ཀློང་འཁྲུགས་པ་ཡི། ། སྲིད་པའི་མཚོ་ལས་འགྲོ་བ་སྒྲོལ་བར་ཤོག ། འགྲོ་བའི་སྡུག་བསྔལ་སྨན་གཅིག་
པུ༑། བདེ་བ་ཐམས་ཅད་འབྱུང་བའི་གནས། ། བསྟན་པ་རྙེད་དང་བཀུར་བསྟི་དང་། ། བཅས་ཏེ་ཡུན་རིང་གནས་གྱུར་ཅིག། ཀླུ་རྒྱལ་དགའ་བོ་ཉེར་དགའ་བོ། ། གཞན་ཡང་གྲོང་ཁྱེར་གནས་པ་
རྣམས༑། ཚེ་རིང་ནད་མེད་ཕུན་སུམ་ཚོགས། ། རྟག་ཏུ་བདེ་བ་ཐོབ་པར་ཤོག། ༈། ས་ལ་པུས་བཙུགས་ལག་གཡོན་སྐྱབས་སྦྱིན་དང༌། གཡས་མཆོག་སྦྱིན་གྱི་ཕྱག་སྟབས་ཀྱིས། རང་རང་གི་སྤྱོད་ཡུལ་དུ་གྱུར་
པའི་གཏོར་སྣོད་ཀྱི་ནང་དུ་གཟུགས་སྒྲ་དྲི་རོ་རེག་བྱའི་སྐྱེ་མཆེད་ཀྱི་ངོ་བོར་གྱུར་པའི་བཟའ་བཏུང་འདོད་པའི་ཡོན་ཏན་དུ་མས་གང་བར་གྱུར། ཨོཾ་ཨ་ཀཱ་རོ་མུ་ཁཾ་སརྦ་དྷརྨ་ཎཱཾ་ཨཱ་དྱ་ནུཏྤནྣ་ཏྭ་ཏ་ཨོཾ་ཨཱཿ ཧཱུྃ
ཕཊ་སྭཱ་ཧཱ། ཞེས་ལན་གསུམ། གཉུག་མར་གནས་པའི་ལྷ་མོ་འཕྲོག་མ་ལ་སོགས་པ་གནས་དང་གཞིའི་བདག་པོ་དང་། གཞན་ཡང་ནགས་ཚལ་དང་། རི་བོ་དང་། ཆུ་ཀླུང་དང་། ངམ་གྲོག་ལ་སོགས་པར་འཁོད་པའི་འབྱུང་
པོ་གཏོར་མ་ཟ་བས་ཟ་བར་འདོད་པ་རྣམམས་ཀྱི་ཞལ་དུ་བ་ལིངྟ་ཁ་ཁ་ཁཱ་ཧི་ཁཱ་ཧི། ཞེས་དང་མཆོག་སྦྱིན་བསྐོར་ཏེ་སེ་གོལ་ཁ་སྦུབ་ཏུ་སྡེབ་པས་ཕུལ་ནས། འཇིག་རྟེན་བདེ་ཞིང་ལོ་ལེགགས་

དང་༑། འབྲུ་རྣམས་འཕེལ་ཞིང་ཆོས་འཕེལ་བ། ། དགེ་ལེགས་ཐམས་ཅད་འབྱུང་བའི་གནས། ། ཡིད་ལ་འདོད་པ་ཀུན་འགྲུབ་མཛོད། ། ཅེས་དང༌། ། ༈། མདོའི་མཇུག་ཏུ། ཆོས་བཤད་པ་ལས་
བྱུང་བ་ཡི། ། དགེ་བ་གྲུབ་པ་གང་ཡོད་པ། ། དེས་ནི་མར་གྱུར་འགྲོ་བ་ཀུན། ། སྲིད་པའི་མཚོ་ལས་སྒྲོལ་བར་ཤོག ། ཅེས་བསྔོའོ། ། ༈། དགེ་ཚུལ་གྱི་ཕྱིར་བཅོས་ནི། དགེ་ཚུལ་ཇི་ཡོད་ཀྱིས་ཕྱག་གསུམ་
བཙལ་ལ། འགྲེང་སྟེ་འདུད་རྒྱས། བསྟན་པ་རིན་པོ་ཆེའི་གསལ་བྱེད་དམ་པར་གྱུར་པ་བཙུན་པ་འདུལ་བ་འཛིན་པ་ཆེན་པོ་ལྟུང་བ་ཕྱིར་བཅོས་ཀྱི་ཆོ་ག་ལ་ཐུགས་གཏད་པར་ཞུ། མཁན་པོས། ཆོས་བཞིན་
འདུལ་བ་བཞིན་གནང་བར་ཞུ། ཞེས་པའི་མཐར་དགེ་ཚུལ་རྣམས་ཀྱིས་པུས་བཙུགས་འདུད་རྒྱས། མཁན་པོའམ་དགེ་འདུན་བཙུན་པ་རྣམས་དགོངས་སུ་གསོལ། བདག་དགེ་ཚུལ་མིང་འདི་ཞེས་བགྱི་བ་བྱིས་པ་ཉི་
དང་༑ མི་ཤེས་པ་ཉིད་དང་། མ་གུས་པ་དང་། བག་མ་མཆིས་པ་དང་། ཉོན་མོངས་པ་མང་བའི་དབང་གིས་ཉེས་བྱས་གང་དང་གང་བྱུང་བ་དེ་དག་པའི་མཐའ་ཚུན་ཆད་ནས་བཟུང་སྟེ། མཁན་པོའམ་
དགེ་འདུན་བཙུན་པ་རྣམས་ཀྱི་མདུན་དུ་མཐོལ་ལོ་འཆགས་སོ། ། མཐོལ་ཞིང་བཤགས་ན་བདེ་བ་ལ་རེག་པར་གནས་པར་འགྱུར་གྱི། མ་མཐོལ་མ་བཤགས་ན་ནི་མི་འགྱུར་རོ། ། ལན་གསུམ། ༈ །

༄༅། ། མཁན་པོས། ཉེས་བྱས་དེ་དག་ལ་ཉེས་བྱས་དེ་དག་ཏུ་གཟིགས་ལགས་སམ་ཞེས་དྲི། འཆགས་པ་པོས། མཐོང་ལགས། ༈མཁན་པོས། ཕྱིན་ཆད་ལེགས་པར་སྡོམ་
ལགས་སམ། འཆགས་པ་པོས། སྡོམ་ལགས། ༈མཁན་པོས། ཐབས་ཡིན་ནོ། ། འཆགས་པ་པོས། ལེགས་སོ། ། ཕྱག་དང་འགྲེང་འདུད་ཀྱིས། བསྟན་པ་རིན་པོ་ཆེའི་སོགས་ནས་ཐུགས་གཏད་པ་བཀའ་
དྲིན་ཆེ་ལགས། མཁན་པོས། ཆོས་བཞིན་འདུལ་བ་བཞིན་མཛད་པ་རྗེས་སུ་ཡི་རངས་ཞེས་བརྗོད། ༈དགེ་ཚུལ་གྱི་གསོ་སྦྱོང་ནི། ཡང་ཕྱག་དང་འགྲེང་འདུད་ཀྱིས། བསྟན་པ་རིན་པོ་ཆེའི་གསལ་བྱེད་དམ་པར་
གྱུར་པ་བཙུན་པ་འདུལ་བ་འཛིན་པ་ཆེན་པོ་རྣམས། གསོ་སྦྱོང་གི་ཆོ་ག་ལ་ཐུགས་གཏད་པར་ཞུ། ཞེས་དང་། མཁན་པོས། ཆོས་བཞིན་འདུལ་བ་བཞིན་གནང་བར་ཞུ། ཞེས་དང་། པུས་བཙུགས་འདུད་
རྒྱས༑ མཁན་པོའམ་དགེ་འདུན་བཙུན་པ་རྣམས་དགོངས་སུ་གསོལ། དེང་དགེ་འདུན་གྱི་གསོ་སྦྱོང་བཅུ་བཞི་པའམ་བཅོ་ལྔ་པ་ལགས་ཏེ། བདག་དགེ་ཚུལ་མིང་འདི་ཞེས་བགྱི་བའི་ཡང་གསོ་སྦྱོང་བཅུ་བཞི་
པའམ་བཅོ་ལྔ་པ་ལགས་ལ། བདག་དགེ་ཚུལ་མིང་འདི་ཞེས་བགྱི་བ་བར་ཆད་ཀྱི་ཆོས་རྣམས་ཀྱིས་ཡོངས་སུ་དག་གོ། ཞེས་བདག་མཆི་ན། བདག་བར་ཆད་ཀྱི་ཆོས་རྣམས་ཀྱིས་ཡོངས་སུ་དག་པར་

མཁན་པོའམ་དགེ་བཙུན་པ་རྣམས་ཀྱིས་གཟུང་དུ་གསོལ། ཞེས་ལན་གསུམ་དང་། མཁན་པོས། ཐབས་ཡིན་ནོ། ། འཆགས་པ་པོས། ལེགས་སོ་ཞེས་བརྗོད་པར་བྱའོ། ། ཕྱག་དང་འགྲེང་འདུད་ཀྱིས།  བསྡུན
པ་རིན་པོ་ཆེའི་གསལ་བྱེད་སོགས་ནས་གསོ་སྦྱོང་གི་ཆོ་ག་ལ་ཐུགས་གཏད་པ་བཀའ་དྲིན་ཆེ་ལགས་ཞེས་དང་། མཁན་པོས། ཆོས་བཞིན་འདུལ་བ་བཞིན་སོགས་བརྗོད། མདོ་རྗེས་མའི་མཇུག་ཏུ། སོ་སོར་ཐར་
པ་བཏོན་པ་ཡིས། ། བསོད་ནམས་གྲུབ་པ་གང་ཡོད་པ། ། དེས་ནི་འཇིག་རྟེན་མ་ལུས་པ། ། ཐུབ་དབང་གོ་འཕང་ཐོབ་པར་ཤོག ། བརྩམ་པར་བྱ་ཞིང་དབྱུང་བར་བྱ། ། སངས་རྒྱས་བསྟན་ལ་འཇུག་
པར་བྱ། ། འདམ་བུའི་ཁྱིམ་ལ་གླང་ཆེན་བཞིན། ། འཆི་བདག་སྡེ་ནི་གཞོམ་པར་བྱ། ། གང་ཞིག་རབ་ཏུ་བག་ཡོད་པས། ། ཆོས་འདུལ་འདི་ལ་སྤྱོད་གྱུར་པ། ། སྐྱེ་བའི་འཁོར་བ་རབ་སྤངས་ནས། ། 
སྡུག་བསྔལ་ཐ་མ་བྱེད་པར་འགྱུར། ། ཕན་ཚུན་ཚུལ་ཁྲིམས་བསྲུང་བ་དང་། ། བསྟན་པ་འཕེལ་བར་བྱ་བའི་ཕྱིར། ། སོ་སོར་ཐར་པ་འདི་བཏོན་པས། ། དགེ་འདུན་གྱིས་ནི་གསོ་སྦྱོང་བྱས། ། གང་གི
ཕྱིར་ནི་མདོ་བཏོན་དང་། ། གང་ཕྱིར་གསོ་སྦྱོང་བྱས་གྱུར་པའི། ། ཚུལ་ཁྲིམས་དེ་ནི་བསྲུང་བྱ་སྟེ། ། གཡག་རྔའི་རྩེ་མོ་ཇི་བཞིན་ནོ། ། རང་གཅིག་པུ་གཞན་དུ་འགྲོ་བའི་ཚེ་གསོ་སྦྱོང་བྱིན་རླབས་བྱེད་ན། ལྷ་རྣམས་

༄༅།། དགོངས་སུ་གསོལ། དེང་དགེ་འདུན་གྱི་གསོ་སྦྱོང་བཅོ་ལྔ་པ་ལགས་ལ། བདག་དགེ་སློང་མིང་འདི་ཞེས་བགྱི་པའི་ཡང་གསོ་སྦྱོང་བཅོ་ལྔ་པ་ལགས་ཏེ། བདག་དགེ་སློང་
མིང་འདི་ཞེས་བགྱི་བ་བར་ཆད་ཀྱི་ཆོས་རྣམས་ཀྱིས་ཡོངས་སུ་དག་གོ་ཞེས་བདག་མཆི་ན་བདག་ཡོངས་སུ་དག་པར་ལྷ་རྣམས་ཀྱིས་གཟུང་དུ་གསོལ། བདག་དགེ་སློང་མིང་འདི་ཞེས་བགྱི་བ་ཚུལ་ཁྲིམས་
ཀྱི་ཕུང་པོ་ཡོངས་སུ་རྫོགས་པར་བྱ་བའི་ཕྱིར། དེང་གསོ་སྦྱོང་བྱིན་གྱིས་བརླབ་བོ། ། གང་གི་ཚེ་དགེ་འདུན་ཚོགས་པ་རྙེད་པ་དེའི་ཚེ་དགེ་འདུན་དང་ལྷན་ཅིག་གསོ་སྦྱོང་རྒྱ་ཆེར་ཉམས་སུ་མྱོང་བར་བྱ་
ཞིང་༑ སོ་སོར་ཐར་པའི་མདོ་འདོན་པ་ཡང་འདོན་པར་བགྱིའོ། ། ཞེས་ལན་གསུམ་བརྗོད་ཅིང་ཡིད་ལ་བསམ་མོ། ། ཡང་དགེ་སློང་གཉིས་དང་གསུམ་ཡོད་ན་ཕན་ཚུན་གཅིག་གི་མདུན་དུ་གཅིག་འདུག་སྟེ། བཙུན་པ་དགོངས་
སུ་གསོལ། ཞེས་དང་། མཐར་བཙུན་པས་བཟུང་དུ་གསོལ་ཞེས་བརྗེ་ཞིང་ཐབས་ལེགས་བྱའོ། ། ༈། དབྱར་ཁས་བླང་བ་ནི། དབྱར་བདག་གཉིས་ཀྱིས་མཁན་པོ་ལ་ཕྱག་གསུམ་དང་འགྲེང་འདུད་ཀྱིས། བསྟན་པ་རིན་
པོ་ཆེའི་གསལ་བྱེད་དམ་པར་གྱུར་པ་བཙུན་པ་འདུལ་བ་འཛིན་པ་ཆེན་པོ་དབྱར་ཁས་ལེན་གྱི་ཆོ་ག་ལ་ཐུགས་གཏད་པར་ཞུ། ཞེས་བརྗོད། མཁན་པོས། ཆོས་བཞིན་འདུལ་བ་བཞིན་གནང་བར་ཞུ། ཞེས་

དང་། དབྱར་བདག་གཉིས་ནས་པུས་བཙུགས་འདུད་རྒྱས། བསྟན་པ་རིན་པོ་ཆེའི་གསལ་བྱེད་དམ་པར་གྱུར་པ་བདག་ཅག་གི་མཁན་པོ་དགོངས་སུ་གསོལ། བདག་མིང་འདི་སོགས་དང་། དབྱར་བདག་སོགས་དགེ་
སློང་གཞན་ལས་ལེན་པ་རྣམས་ཀྱིས། བཙུན་པ་དགོངས་སུ་གསོལ། བདག་མིང་འདི་ཞེས་བགྱི་བ་ནང་མཚམས་དང་བཅས་པའི་གནས་འདིར། གནས་རལ་བོ་དང་གྲུམ་པ་བཅོས་པའི་སླད་དུ་སྦྱིན་པའི་
བདག་པོ་དཔལ་ས་སྐྱའི་སྒྲོལ་མ་ཕོ་བྲང་ཞེས་བགྱི་བ་དང་། ལྷ་དང་མི་དང་ཀླུ་དང་གནོད་སྦྱིན་དང་བཅས་པ་དུ་མ་དང་། ཞལ་ལྟ་བ་ཆེ་གེ་མོ་ཞེས་བགྱི་བ་དང་། སྤྱོད་ཡུལ་གྱི་གྲོང་དེ་རཱ་དུན་ནང་ཁུལ་ཞེས་བགྱི་
བ་དང་། བྲོ་གཡོག་པ་གྲོགས་ཚངས་པ་མཚུངས་པར་སྤྱོད་པ་འདི་རྣམས་ལ་བརྟེན་ནས་བདག་གིས་དབྱར་སྔ་མ་ཟླ་བ་གསུམ་གནས་པར་ཁས་བླང་ངོ་། ། བདག་དབྱར་འདི་ན་མཆིས་ཤིང་བདག་གི་
དབྱར་གྱི་གནས་ནི་འདི་ལགས་སོ། ། ཞེས་ལན་གསུམ་བརྗོད་ནས། མཁན་པོས། ཐབས་ཡིན་ནོ། ། ཞེས་དང་། ཁས་ལེན་པ་པོས། ལེགས་སོ་ཞེས་བརྗོད་པར་བྱའོ། ། ཡང་ཕྱག་དང་འགྲེང་འདུད་ཀྱིས། བསྟན་པ་རིན་
པོ་ཆེའི་གསལ་བྱེད་དམ་པར་གྱུར་པ་བཙུན་པ་འདུལ་བ་འཛིན་པ་ཆེན་པོ་དབྱར་ཁས་ལེན་གྱི་ཆོ་ག་ལ་ཐུགས་གཏད་པ་བཀའ་དྲིན་ཆེ་ལགས། ཞེས་དང་། མཁན་པོས། ཆོས་བཞིན་འདུལ་བ་བཞིན་མཛད་པ་

༄༅།། ལ་རྗེས་སུ་ཡི་རངས། ཞེས་བརྗོད། དགེ་ཚུལ་ལ་དེས་འགྲེ། ༈། དབྱར་ནང་ནས་རང་གཅིག་པུ་ཕྱི་རོལ་ཏུ་ཞག་བདུན་ཚུན་ཆད་འགྲོ་དགོས་བྱུང་ན་བྱིན་རླབས་ནི། དབྱར་བདག་སོགས་དགེ་སློང
དེ་རང་ལས་རྒན་ན་ཕྱག་དང་གཞོན་ན་ཕྱག་དབབ་གསུམ་དང་འགྲེང་སྟེ་འདུད་རྒྱས། བསྟན་པ་རིན་པོ་ཆེའི་གསལ་བྱེད་དམ་པར་གྱུར་པ་བཙུན་པ་འདུལ་བ་འཛིན་པ་ཆེན་པོ་དབྱར་གནས་བྱིན་རླབས་ཀྱི་ཆོ་ག་ལ་ཐུགས་
གཏད་པར་ཞུ། ཞེས་བརྗོད། དབྱར་བདག་སོགས་བྱིན་རླབས་གནང་བ་པོས། ཆོས་བཞིན་འདུལ་བ་བཞིན་གནང་བར་ཞུ། ཞེས་དང་། བྱིན་རླབས་ཞུ་བ་པོ་ཙོག་པུར་འདུག་སྟེ། བཙུན་པ་དགོངས་སུ་
གསོལ༑བདག་མིང་འདི་ཞེས་བགྱི་བ་ནང་མཚམས་དང་བཅས་པའི་གནས་འདིར། དབྱར་སྔ་མ་ཟླ་བ་གསུམ་གནས་པར་ཁས་བླངས་པ་ལས། བདག་མིང་འདི་ཞེས་བགྱི་བ་ཆོས་ལྡན་གྱི་བྱ་བ་འགའ་
ཞིག་གི་སླད་དུ། དགུང་བདུན་མཚམས་ཀྱིས་སླད་རོལ་དུ་མཆི་བ་དང་། དེ་ཚུན་ཆད་ཀྱིས་སླར་མཆི་བར་བྱིན་གྱིས་བརླབ་བོ། ། བདག་དབྱར་འདི་ན་མཆིས་ཤིང་བདག་གི་དབྱར་གྱི་གནས་ནི་འདི་
ལགས་སོ། ། ཞེས་ལན་གསུམ་དང་། གནང་བ་པོས། ཐབས་ཡིན་ནོ། ། ཞེས་དང་། ཞུ་བ་པོས། ལེགས་སོ། ། ཞེས་བརྗོད་པར་བྱའོ། ། ཡང་ཕྱག་དང་འགྲེང་འདུད་ཀྱིས། བསྟན་པ་རིན་པོ་ཆེའི་གསལ་བྱེད་དམ་

པར་གྱུར་པ་བཙུན་པ་འདུལ་བ་འཛིན་པ་ཆེན་པོ་དབྱར་གནས་བྱིན་རླབས་ཀྱི་ཆོ་ག་ལ་ཐུགས་གཏད་པ་བཀའ་དྲིན་ཆེ་ལགས། གནང་བ་པོས། ཆོས་བཞིན་འདུལ་བ་བཞིན་མཛད་པ་རྗེས་སུ་ཡི་
རངས་༑ ཞེས་བརྗོད། ། ༈། དགག་དབྱེའི་སྦྱོར་ཆོག་ཚོགས་འཕྲལ་ཟིང་ཕྱག་གི་རྗེས་སུ་འགྲེང་འདུད་ཀྱིས། དབྱར་དགེ་འདུན་གྱི་ནང་དུ་ཚུལ་བཞིན་མ་གྱུར་པའི་ཐུགས་དང་འགལ་བ་ཐམས་ཅད་བཟོད་པར་
གསོལ་ལོ། ། ཞེས་བརྗོད། ༈། དགག་དབྱེའི་སྔགས་དངོས་ནི། དབྱར་བདག་གཉིས་ནས་མཁན་པོ་ལ་ཕྱག་གསུམ་དང་འགྲེང་འདུད་ཀྱིས། བསྟན་པ་རིན་པོ་ཆེའི་གསལ་བྱེད་དམ་པར་གྱུར་པ་བཙུན་པ་འདུལ་བ་འཛིན་པ་
ཆེན་པོ་དགག་དབྱེ་བྱ་བའི་ཆོ་ག་ལ་ཐུགས་གཏད་པར་ཞུ། ཞེས་དང་། མཁན་པོས། ཆོས་བཞིན་འདུལ་བ་བཞིན་གནང་བར་ཞུ། ཞེས་པའི་མཐར་པུས་བཙུགས་འདུད་རྒྱས། བསྟན་པ་རིན་པོ་ཆེའི་གསལ་བྱེད་
དམ་པར་གྱུར་པ་བདག་ཅག་གི་མཁན་པོ་དགོངས་སུ་གསོལ། ཞེས་དང་། གཞན་ལས་ལེན་པ་རྣམས་ཀྱིས། བཙུན་པའམ་ཚེ་དང་ལྡན་པ་དགོངས་སུ་གསོལ། དེང་དགེ་འདུན་གྱི་དགག་དབྱེ་བཅུ་བཞི་
པའམ་བཅོ་ལྔ་པ་ལགས་ཏེ། བདག་དགེ་སློང་མིང་འདི་ཞེས་བགྱི་བའི་ཡང་དགག་དབྱེ་བཅུ་བཞི་པའམ་བཅོ་ལྔ་པ་ལགས་ན། བདག་དགེ་སློང་མིང་འདི་ཞེས་བགྱི་བ་བདག་ལ་མཐོང་བ་དང་ཐོས་པ་དང་

༄༅།། དོགས་པའི་གནས་གསུམ་གྱིས་དབྱར་གནས་པའི་དགེ་འདུན་ལ་དགག་དབྱེ་བགྱིསཀྱི། ཚེ་དང་ལྡན་པ་རྣམས་ཀྱིས་བདག་ལ་གདམས་སུ་གསོལ། ཚེ་དང་ལྡན་པ་རྣམས་
ཀྱིས་བདག་ལ་རྗེས་སུ་བསྟན་དུ་གསོལ། ཚེ་དང་ལྡན་པ་རྣམས་ཀྱིས་བདག་ལ་རྗེས་སུ་བཟུང་དུ་གསོལ། ཐུགས་བརྩེ་བ་ཅན་ཚེ་དང་ལྡན་པ་རྣམས་ཀྱིས་ཐུགས་བརྩེ་བའི་སླད་དུ་བདག་ལ་ཐུགས་བརྩེ་
བར་མཛད་དུ་གསོལ། ལྟུང་བ་ཤེས་ཤིང་མཐོང་ན་ཆོས་བཞིན་འདུལ་བ་བཞིན་སླར་བགྱིའོ། ། ཞེས་ལན་གསུམ་བརྗོད་པ་དང་མཁན་པོས། ཐབས་ཡིན་ནོ། ། ཁས་ལེན་པ་པོས། ། ལེགས་སོ། ། ཞེས་
བརྗོད༑ཡང་ཕྱག་དང་འགྲེང་འདུད་ཀྱིས། བསྟན་པ་རིན་པོ་ཆེའི་གསལ་བྱེད་སོགས་ནས་དགག་དབྱེ་བྱ་བའི་ཆོ་ག་ལ་ཐུགས་གཏད་པ་བཀའ་དྲིན་ཆེ་ལགས། ཞེས་དང་། མཁན་པོས། ཆོས་བཞིན་འདུལ་བ་
བཞིན་མཛད་པ་རྗེས་སུ་ཡི་རངས། ཞེས་བརྗོད་དོ། ། དགེ་ཚུལ་ལ་དེས་འགྲེ། ༈། ལྟུང་བའི་དགག་དབྱེའི་ལན་ཚོགས་པས། ལེགས་པར་དགག་དབྱེ་མཛད་དོ། ། ཤིན་ཏུ་དགག་དབྱེ་མཛད་དོ། ། རྫས་ཀྱི་དགག་
དབྱེའི་ལན་ནི། ལེགས་པར་རུང་ངོ་། ། ཤིན་ཏུ་རུང་ངོ༌། ། ༈། སོ་ཐར་སྡོམ་རྒྱུན་གསོལ་འདེབས་དད་གསུམ་ཀཎི་ཀའི་ཆུན་པོ་ཞེས་བྱ་བ་བཞུགས་སོ། ། པའི་རལ་གྲིས་མ་རིག་གཡུལ་ལས་རྒྱལ། 

བརྩེ་བའི་ཆུ་རྒྱུན་སྐལ་ལྡན་གདུལ་བྱའི་གཉེན། ། ནུས་མཐུའི་དབང་ཕྱུག་ས་སྐྱ་པཎྜི་ཏ། ཀུན་དགའ་རྒྱལ་མཚན་ཞབས་ལ་གསོལ་བ་འདེབས། ། བསྟན་པའི་བདག་པོ་ཐུབ་དབང་ཤཱ་རིའི་བུ། ། སྒྲ་
གཅན་འཛིན་གཉིས་འཕགས་པ་ཀླུ་སྒྲུབ་ཞབས། ། གུ་ཎ་མི་ཏྲ་རིན་ཆེན་བཤེས་གཉེན་དང་། ། ཆོས་ཀྱི་བཟང་པོ་རྣམས་ལ་གསོལ་བ་འདེབས། ། གུ་ཎ་པ་ཏི་ཆོས་ཀྱི་ཕྲེང་བ་དང་། ། འབྱུང་གནས་སྦས་པ་
ཁ་ཆེ་པཎ་ཆེན་ཞབས། ། ས་སྐྱ་པཎ་ཆེན་འོད་ཟེར་རྒྱལ་མཚན་དང་། ། མཉམ་མེད་གྲགས་རྒྱལ་རྣམས་ལ་གསོལ་བ་འདེབས། ། གཟུངས་ཀྱི་དཔལ་བ་བོ་དང་དགེ་བཟང་པ། ། ཨ་ནནྟ་པ་དང་ནི་ཆོས་
རིན་ཆེན། ། བརྩོན་འགྲུས་རྒྱ་མཚོ་ཆོས་རྒྱལ་དཔལ་འབྱོར་མཚན། ། ནམ་མཁའ་རྒྱལ་མཚན་རྣམས་ལ་གསོལ་བ་འདེབས། ། ནམ་མཁའ་དབང་ཕྱུག་སངས་རྒྱས་འོད་ཟེར་བ། ། ཀླུ་སྒྲུབ་འཇམ་
དབྱངས་དགའ་བ་གྲགས་རྣམ་པ། ། བསོད་ནམས་བཀྲ་ཤིས་བྱམས་པ་བཀྲ་ཤིས་དང་། ། དབང་ཕྱུག་ཕུན་ཚོགས་རྣམས་ལ་གསོལ་བ་འདེབས། ། གཞན་ཡང་ཐུབ་བསྟན་ལྷ་ཁང་ཆེན་མོ་ཡི། ། བསྙེན་
རྫོགས་མཁན་བརྒྱུད་ངག་དབང་ཀུན་རྒྱལ་བ། ། ཀུན་དགའ་བསྟན་འཛིན་ཀུན་དགའ་ཟླ་འོད་དང་། ། བརྩོན་འགྲུས་ཡེ་ཤེས་རྣམས་ལ་གསོལ་བ་འདེབས། ། བཀྲ་ཤིས་ཟུང་དང་ཀུན་དགའ་རྣམ་པ་

༄༅།། གཉིས། ། རིན་ཆེན་ཆོས་འཕེལ་ངག་དབང་གྲགས་པའི་ཞབས། ། བསྟན་འཛིན་འོད་ཟེར་བརྩོན་འགྲུས་བཀྲ་ཤིས་ཏེ། ། བློ་གྲོས་བསྟན་འཛིན་རྣམས་ལ་གསོལ་བ་
འཏེབས། བྱམས་པ་བཀྲ་ཤིས་དམ་ཆོས་འཕེལ་བའི་གཞི། ། དཔལ་བཟང་ཕྲིན་ལས་དགེ་འདུན་ཡར་འཕེལ་དང་། ། དངོས་གྲུབ་ཡར་འཕེལ་ཐབས་མཁས་ཆོས་འཕེལ་ཏེ། ། ཀུན་དགའ་རབ་རྒྱས་
རྣམས་ལ་གསོལ་བ་འདེབས། ། མཁྱེན་རབ་འཇམ་དཔལ་དབྱངས་དངོས་བཟང་པོའི་ཕུལ། ། གསུང་རབ་བུདྡྷའི་མཚན་ཅན་མང་ཐོས་ཞབས། ། རིན་བཟང་བུདྡྷ་ཤཱ་ས་དྷ་ར་སོགས། ། མཁན་བརྒྱུད་
རིམ་པར་བྱོན་ལ་གསོལ་བ་འདེབས། ། ༈། བསམ་པ་སེམས་བསྐྱེད་ཆོ་ག་རྣམ་དག་ལས། ། སྐྱེས་པའི་ངེས་འབྱུང་ཚུལ་ཁྲིམས་བདུད་རྩི་ཡིས། ། བདག་རྒྱུད་བྲན་པའི་བསིལ་བ་ཐོབ་པའི་མོད། ། 
འཕགས་པ་དགྱེས་པའི་རྣམ་ཐར་འཛིན་གྱུར་ཅིག ། ཐུབ་པའི་དབང་པོས་ཚུལ་ཁྲིམས་ལྡན་པ་ཉིད། ། སངས་རྒྱས་འབྱུང་འཕྲད་རྒྱུན་རྣམས་ཀུན་གྱི་མཆོག། དྲི་དང་བྱུག་པ་དགའ་བ་ཀུན་གྱི་གནས། ། 
གདུང་བ་བསིལ་ཆུ་འཇིག་རྟེན་ཀུན་གྱིས་བསྟོད། ། འགྲོ་བ་དམ་པ་མནོས་ཤིང་སྦྲུལ་གདུག་པས། ། འཚེ་བར་མི་ནུས་འོད་དང་གྲགས་བདེ་ཐོབ། ། མིག་དང་རྒྱུ་བྱེད་བུམ་པ་བཟང་པོའི་དཔེས། 

བསྔགས་པའི་ཡོན་ཏན་ཆོས་ཀུན་རྫོགས་གྱུར་ཅིག ། ལྡོག་པའི་ཚུལ་ཁྲིམས་སྒོ་གསུམ་ཉེས་སྤྱོད་བྲལ། ། འཇུག་པའི་ཚུལ་ཁྲིམས་ཉན་སེམས་སྒོམ་པ་ཡིས། ། ཞི་ལྷག་རྒྱུ་འབྲས་ཚུལ་བསྐྱེད་ལམ་ལྔ་
པ༑ ། རྣམ་གྲོལ་ཟད་མི་སྐྱེ་ཤེས་མངོན་གྱུར་ཅིག། ལུས་ལ་ཆོས་གོས་གསུམ་གྱི་བཀྲ་ཤིས་ཤོག ། ངག་ལ་སྡེ་སྣོད་གསུམ་གྱི་བཀྲ་ཤིས་ཤོག། སེམས་ལ་བསླབ་པ་གསུམ་གྱི་བཀྲ་ཤིས་ཤོག། ཀུན་
ལ་དཀོན་མཆོག་གསུམ་གྱི་བཀྲ་ཤིས་ཤོག། སྲིད་གསུམ་སྟོན་པ་མཚུངས་མེད་ཤཱཀྱའི་རྒྱལ། ། སྦྱང་བའི་ཡོན་ཏན་གྱིས་འཕགས་འོད་སྲུང་སྟེ། ། འདུལ་བ་འཛིན་གཙོ་ཨུ་པ་ལི་ལ་སོགས། ། འཕགས་
ཚོགས་བཀྲ་ཤིས་སྣང་བ་འབར་གྱུར་ཅིག། བསྟན་པའི་རྩ་བ་ལེགས་གསུངས་འདུལ་བའི་ཆོས། ། བཤད་དང་ལག་ལེན་གཏན་ལ་ཕབ་པའི་དབྱངས། ། ཡང་སྲིད་ལྔ་པ་ལས་བྱུང་དགེ་མཚན་ནི། ། 
སྲིད་གསུམ་གདུལ་བྱའི་རྣ་བར་སྙན་གྱུར་ཅིག། ཅེས་པ་འདི་ནི་དགེ་སྦྱོང་གི་རྟགས་ཙམ་འཆང་བ་ཝཱ་གིནྡྲས་སྦྱར་བའོ། ། ༈། ཐུབ་པའི་དབང་པོ་ཤེས་རབ་ཅན་གྱི་མཆོག། སྒྲ་གཅན་འཛིན་དང་བྲམ་ཟེ་སྒྲ་
གཅན་འཛིན། ། འཕགས་པ་ཀླུ་སྒྲུབ་གུ་ཎ་མི་ཏྲ་དང་། ། རིན་ཆེན་བཤེས་གཉེན་ཆོས་ཀྱི་བཟང་པོའི་ཞབས། ། གུ་ཎ་པ་ཏི་ཆོས་ཀྱི་ཕྲེང་བ་དང་། ། འབྱུང་གནས་སྦས་པ་པཎ་ཆེན་ཤཱཀྱ་ཤྲཱི། ། རྡོ་རྗེ་དཔལ་

༄༅། ། དང་མཁན་ཆེན་འོད་ཟེར་དཔལ། ། བསོད་ནམས་དཔལ་དང་བཀྲ་ཤིས་ཚུལ་ཁྲིམས་དང་། ། གནས་བརྟན་ཆེན་པོ་ཡེ་ཤེས་རྒྱལ་མཚན་དང་། ། ཀུན་མཁྱེན་ཀུན་བཟང་
དཔལ་ལྡན་རྡོ་རྗེ་དང་། ། དཀོན་མཆོག་འཕེལ་དང་རྒྱལ་བ་ལྷ་ཡི་མཚན། ། སངས་རྒྱས་སེང་གེ་ནམ་མཁའ་དཔལ་བཟང་དང་། ། བསོད་ནམས་ལྷུན་གྲུབ་ཤེས་རབ་འབྱུང་གནས་ཞབས། ། ཡེ་ཤེས་
བཟང་པོ་ཚུལ་ཁྲིམས་དཔལ་བཟང་པོ། ། བསོད་ནམས་བཟང་པོ་ནམ་མཁའ་བསམ་གྲུབ་དང་། ། སངས་རྒྱས་གྲགས་པ་ངག་དབང་དམ་ཆོས་མཚན། ། དཔལ་ལྡན་ལུང་རྟོགས་ཆོས་ཀྱི་རྒྱལ་མཚན་
ཏེ༑། མཁན་བརྒྱུད་རིམ་བྱོན་རྣམས་ལ་གསོལ་བ་འདེབས། ། ཡང་ན་ས་པཎ་ལས་བརྒྱུད་པའི་སྡོམ་རྒྱུན་གསོལ་འདེབས་ནི། ཤཱཀྱ་ཤྲཱི་ཞེས་པའི་རྗེས་སུ། ས་སྐྱ་པཎ་ཆེན་འོད་ཟེར་རྒྱལ་མཚན་དང་། ། གྲགས་པ་
རྒྱལ་མཚན་མཁས་གྲུབ་གཟུངས་ཀྱི་དཔལ། ། དགེ་ལེགས་བཟང་པོ་ཆོས་རྗེ་ཨ་ནནྟ། ། བྱམས་པ་ཆོས་རིན་བརྩོན་འགྲུས་རྒྱ་མཚོའི་ཞབས། ། ཆོས་རྒྱལ་དཔལ་འབྱོར་ནམ་མཁའ་རྒྱལ་མཚན་
དང་༑། ནམ་མཁའ་དབང་ཕྱུག་སངས་རྒྱས་འོད་ཟེར་མཚན། ། ཀླུ་སྒྲུབ་རྒྱ་མཚོ་འཇམ་དབྱངས་དགའ་བའི་བཤེས། ། གྲགས་པ་རྣམ་རྒྱལ་བསོད་ནམས་བཀྲ་ཤིས་ཞབས། ། བྱམས་པ་བཀྲ་ཤིས་

དབང་ཕྱུག་ཕུན་སུམ་ཚོགས། ། བརྩོན་འགྲུས་ཡེ་ཤེས་སྦྱིན་པ་བཀྲ་ཤིས་དང་། ། ནམ་མཁའ་འཆི་མེད་ཀུན་དགའ་བསྟན་འཛིན་རྗེ། ། བསྟན་པའི་རྒྱལ་མཚན་བློ་གྲོས་སྙིང་པོའི་ཞབས། ། ཁྱད་པར་
ཆོས་འདུལ་བསྟན་པའི་སྒོར་ཞུགས་ནས། ། སྟོན་པ་མཆོག་དང་མཛད་པ་མཚུངས་པ་ཡི། ། བཀའ་དྲིན་མཉམ་མེད་གཞན་ཕན་སྙིང་པོ་སོགས། ། ཁ་སྐོང་བློ་ཀ་འདི་རྟ་ཐུབ་མཁན་ཆེན་མི་ཕམ་ངག་གི་དབང་ཕྱུག་
གིས་མཛད་པའོ། ། མཁན་བརྒྱུད་རིམ་བྱོན་རྣམས་ལ་གསོལ་བ་འདེབས། ། ཞེས་པའི་ཚིགས་སུ་བཅད་པའང་བྱམས་པ་ཀུན་དགའ་བསྟན་པའི་རྒྱལ་མཚན་གྱིས་སོ། ། ༄༅། ། ཇ་མཆོད་བཞུགས
སོ། ། ༈། བསྐལ་བཟང་འཆི་མེད་གངས་ཅན་འགྲོ་བའི་དཔལ། ། ཕུན་ཚོགས་དགེ་ལེགས་ཀུན་འབྱུང་མཆོད་པའི་རྫས། ། འཇིག་རྟེན་ཁམས་ན་ལྷ་མིའི་བཏུང་བའི་མཆོག། དངོས་དང་ཡིད་ལས་
སྤྲུལ་ཏེ་འདི་འབུལ་ལོ། ། བཙོ་མ་གསེར་གྱི་མདོག་མཚུངས་རོ་མཆོག་ལྡན། ། ངད་ནི་རོ་དྲུག་ལྡན་ཞིང་དྭང་ཆ་སྐྱེད། ། ངད་པ་ཧ་རིའི་དྲི་བསུང་ཕྱོགས་བཅུར་གཡོ། ། ཡེ་ཤེས་བདེ་བ་བསྐྱེད་ཕྱིར་
བཞེས་སུ་གསོལ། ། ཨོཾ་ཡིག་ལས་བྱུང་ཡེ་ཤེས་ལྔ་སྦྱར་བའི། ། གཏི་མུག་མུན་པ་སེལ་ཞིང་ཨཱ་ཡུར་སྐྱེད། ། གུར་གུམ་མདོག་མཚུངས་ངད་དང་ལྡན་པའི་དཔལ། ། ཟག་མེད་བདེ་བ་བསྐྱེད་ཕྱིར་

༄༅།། བཞེས་སུ་གསོལ། ། ཨཱཿ ཡིག་ལས་བྱུང་གསེར་དངུལ་སྣོད་བཟང་ནང་། ། ལྷ་ཡི་དཔག་བསམ་ཤིང་དང་འབྲས་བུ་དང་། ། ལོ་མ་ལས་བྱུང་ཡན་ལག་བརྒྱད་ལྡན་
འདི༑། ཟག་མེད་བདེ་བ་བསྐྱེད་ཕྱིར་བཞེས་སུ་གསོལ། ། ཧཱུྃ་ཡིག་ལས་བྱུང་འདོད་པའི་ཡོན་ཏན་ལྡན། ། མ་ཧཱ་ཙི་ནའི་བདུད་རྩིའི་ཁྱད་པར་རྫས། ། སྟོང་གསལ་སྐྱེད་བྱེད་རྒྱ་ཇའི་མཆོད་པ་འདི། ། ཟག་
མེད་བདེ་བ་བསྐྱེད་ཕྱིར་བཞེས་སུ་གསོལ། ། ཨ་ཡིག་ལས་བྱུང་ནུས་པ་ཀུན་ལྡན་ཅིང་། ། ཀུན་ནས་རྙོགས་བྲལ་དུག་ལྔ་སེལ་བྱེད་པའི། ། དྲི་ཞིམ་ཡིད་འོང་རྐང་འཐུང་མཆོད་པ་འདི། ། ཟག་མེད་བདེ་
བ་བསྐྱེད་ཕྱིར་བཞེས་སུ་གསོལ། ། ཧོ་ཡིག་ལས་བྱུང་ཁ་དོག་དྲི་རོ་ལྡན། ། རྣམ་པར་རྟོག་བྲལ་དགའ་བཞི་སྐྱེད་བྱེད་པའི། ། པྲཀཱའི་བདུད་རྩིས་སྟོང་གསུམ་བཀང་སྟེ་འབུལ། ། ཟག་མེད་བདེ་བ་བསྐྱེད་
ཕྱིར་བཞེས་སུ་གསོལ། ། ཧྲཱིཿ ཡིག་ལས་བྱུང་རང་བྱུང་བདུད་རྩིའི་མཆོག། འདོད་དགུ་དཔལ་འབྱུང་རྒྱ་ཛའི་མཆོད་པ་དང་། ། གཞན་ཡང་མཆོད་པའི་ལོངས་སྤྱོད་དངོས་པོའི་ཚོགས། ། འཛིན་མེད་
བློ་ཡིས་འབུལ་གྱི་བཞེས་སུ་གསོལ། ། མདོར་ན་མཆོད་པའི་བྱེ་བྲག་དཔག་མེད་རྣམས། ། འདྲེན་མཆོག་རྩ་བརྒྱུད་བླ་མའི་ཚོགས་རྣམས་དང་། ། ཡི་དམ་སངས་རྒྱས་སེམས་དཔའ་འཕགས་པའི་

ཚོགས༑། ཆོས་སྲུང་ནོར་ལྷའི་ཚོགས་ཀྱིས་བཞེས་སུ་གསོལ། ། བཞེས་ནས་བདག་དང་མ་གྱུར་འགྲོ་བ་རྣམས། ། སྲིད་ཞི་དཔལ་འབྱོར་སྙན་གྲགས་རབ་རྒྱས་ནས། ། འཕྲིན་ལས་ཉི་ཟླའི་འོད་ཟེར་
ཕྱོགས་བཅུར་ཁྱབ། ། ཚེ་རབས་ཀུན་ཏུ་བདེ་བའི་ལམ་བགྲོད་ཤོག ། འཆི་མེད་སྲིད་པའི་གདུང་སེལ་བདུད་རྩིའི་མཆོག། འཆི་མེད་རྒྱ་ཇའི་མཆོད་སྤྲིན་རྒྱས་པར་འབུལ། ། འཆི་མེད་གྲོང་དུ་བདེ་
བླགས་འགོད་ནུས་པའི། ། འཆི་མེད་ཆོས་སྐུ་མྱུར་དུ་འགྲུབ་པར་ཤོག། ༈། ཧེ་རུ་ཀ་དཔལ་དཀྱིལ་འཁོར་དང་། ། གསང་བའི་བདག་པོ་རྡོ་རྗེ་འཆང་། ། དཔལ་ལྡན་སློབ་དཔོན་སཱ་ར་ཧ། ། ཀླུ་
སྒྲུབ་རི་ཁྲོད་མགོན་པོ་དང་། ། ལོ་ཧི་པ་དང་དྷཱ་རི་ཀ། རྡོ་རྗེ་དྲིལ་བུ་རུས་སྦལ་ཞབས། ། འབར་འཛིན་ཀརྞ་གུ་ཧྱ་པ། ། རྣམ་རྒྱལ་ཞབས་དང་ཏི་ལོ་པ། ། ནཱ་རོ་པ་དང་ཕམ་མཐིང་པ། ། ཤེས་རབ་
བརྩེགས་དང་བློ་གྲོས་གྲགས། ། རྗེ་བཙུན་ཀུན་དགའ་སྙིང་པོ་མཆོད། ། བསོད་ནམས་རྩེ་མོ་གྲགས་པའི་མཚན། ། ས་སྐྱ་པཎ་ཆེན་འཕགས་པའི་ཞབས། ། དཀོན་མཆོག་དཔལ་དང་བསོད་ནམས་
དཔལ་༑། བསོད་ནམས་རྒྱལ་མཚན་དཔལ་ལྡན་པ། ། ཡེ་ཤེས་རྒྱལ་མཚན་ཀུན་དགའི་མཚན། ། དཀོན་མཆོག་རྒྱལ་མཚན་བླ་མ་མཆོད། ། ལྔ་རིག་པཎ་ཆེན་གྲགས་པའི་མཚན། ། མཁན་ཆེན་

༄༅། དལེགས་པའི་འབྱུང་གནས་མཆོད། ། དཀོན་མཆོག་བློ་གྲོས་བུདྡྷའི་ཞབས། ། འཇམ་དབྱངས་ཀུན་དགའ་བསོད་ནམས་མཚན། ། སྔགས་འཆང་ངག་གི་དབང་པོའི་
ཞབས༑། སེམས་དཔའ་ཆེན་པོ་གྲགས་པའི་མཚན། ། མུས་ཆེན་སངས་རྒྱས་རྒྱལ་མཚན་དང་། ། དྲིན་ཅན་རྩ་བའི་བླ་མ་མཆོག། སྔགས་འཆང་ཀུན་དགའི་མཚན་ཅན་མཆོད། ། དཀྱིལ་འཁོར་རྒྱུ་
མཚོའི་ཁྱབ་བདག་རྗེ། ། འཇམ་དབྱངས་བསོད་ནམས་དབང་ཕྱུག་ཞབས། ། རིགས་ཀུན་ཁྱབ་བདག་རྡོ་རྗེ་འཆང་། ། སྔགས་འཆང་ཀུན་དགའ་བཀྲ་ཤིས་མཚན། ། དཀྱིལ་འཁོར་ཀུན་གྱི་གཙུག་རྒྱན་
མཆོག ༑གྲུབ་མཆོག་བསོད་ནམས་རིན་ཆེན་དང་། ། ས་ཆེན་ཀུན་དགའ་བློ་གྲོས་དང་། ། འཆི་མེད་བསྟན་པའི་ཉི་མ་དང་། ། ཡབ་རྗེ་ཀུན་དགའ་རིན་ཆེན་དང་། ། འདྲེན་མཆོག་རྡོ་རྗེ་རིན་ཆེན་
དང་༑། རྗེ་བཙུན་སྐལ་བཟང་ཆོས་ཉིད་སོགས། ། རབ་མཆོད་དངོས་གྲུབ་ཐམས་ཅད་སྩོལ། ། ༈། ཨོཾ་ཨཱཿ ཧཱུཾ། ཨོཾ་ལས་ཆོས་རྣམས་རང་བཞིན་དག་པའི་དབྱིངས། ། ཨཱཿ ལས་རིན་པོ་ཆེ་
ལས་གྲུབ་པའི་སྣོད། ། ཧཱུྃ་ལས་ཡེ་ཤེས་ལྔ་དང་ལྡན་པའི་བཅུད། ། ཧོ་ལས་བདུད་རྩིའི་རྒྱ་མཚོ་ཆེན་པོ་འདི། ། དབང་བཞིས་སྨིན་མཛད་རྩ་བའི་བླ་མ་དང་། ། མདོ་རྒྱུད་གཞུང་བཤད་མན་ངག་ནོས་པ་

སོགས༑ ། ཆོས་དང་དམ་ཚིག་ཟབ་མོ་འབྲེལ་བ་ཡི། ། མཁས་གྲུབ་རྣམས་ལ་མཆོད་པ་དམ་པ་འབུལ། ། སངས་རྒྱས་ཀུན་གྱི་ངོ་བོ་རྡོ་རྗེ་འཆང་། ། གྲུབ་ཐོབ་ཀུན་གྱི་དབང་ཕྱུག་བིཪྺ་པ། ། སྐལ་ལྡན་
ཀུན་གྱི་འདྲེན་མཆོག་ས་སྐྱ་པ། ། བརྒྱུད་པར་བཅས་ལ་མཆོད་པ་དམ་པ་འབུལ། ། རྒྱུད་སྡེ་རྒྱ་མཚོའི་དཀྱིལ་འཁོར་ལྷ་ཚོགས་དང་། ། རྒྱལ་བ་རྒྱ་མཚོ་སྲས་དང་སློབ་མར་བཅས། ། བསྟན་པ་རྒྱ་
མཚོའི་སྲུང་མ་དྲག་ཤུལ་ཅན། ། འཁོར་དང་བཅས་ལ་མཆོད་པ་དམ་པ་འབུལ། ། གནས་སོགས་ཉེར་བཞི་ཡུལ་ཆེན་སོ་བདུན་དང་། ། སྤྲུལ་པས་བསྟན་དང་འགྲོ་བ་སྐྱོང་མཛད་པའི། ། དཔའ་བོ་དང་ནི་
རྣལ་འབྱོར་མ་ཡི་ཚོགས། ། འཁོར་དང་བཅས་ལ་མཆོད་པ་དམ་པ་འབུལ། ། ཕོ་བྲང་ལྔ་དང་སྐྱེ་མཆེད་ལུས་ངག་ཡིད། ། རོ་རྐྱང་དབུ་མ་ཚིགས་ཆེན་བཅུར་གནས་པའི། ། ལུས་ཀྱི་དཀྱིལ་འཁོར་གདན་
གསུམ་ཚང་བའི་ལྷ། ། འཁོར་དང་བཅས་ལ་མཆོད་པ་དམ་པ་འབུལ། ། བླ་མ་ལྷ་དང་མཁའ་འགྲོའི་ཚོགས་བཅས་ལ། ། དངོས་བཤམས་ཡིད་སྤྲུལ་མཆོད་པ་འདི་ཕུལ་བས། ། བདག་དང་མཁའ་
མཉམ་འགྲོ་བ་མ་ལུས་ལ། ། མཆོག་དང་ཐུན་མོང་དངོས་གྲུབ་སྩལ་དུ་གསོལ། ། དོན་གྲུབ་ལེགས་བཟང་གིས་མཛད་པའོ། ། ། ། ༈། འཆི་མེད་དཔལ་སྟེར་ཡིད་འོང་རྒྱ་ཇ་འདིས། ། མཚོན་པས་དངོས་

༄༅།། འབྱོར་ཡིད་སྤྲུལ་མཆོད་སྤྲིན་གྱིས། ། སྲིད་གསུམ་བཀང་སྟེ་འཁོར་བ་ཇི་སྲིད་བར། ། རྒྱུན་མི་ཆད་པར་མཆོད་ཡུལ་ཐམས་ཅད་ལ། ། གུས་པས་འབུལ་ལོ་འཁོར་འདས
མ་ལུས་པའི། ། སྤྱན་ལམ་འབྱུང་ཞིང་དགེས་རབ་མཆོག་གྱུར་ནས། ། བདག་དང་མཁའ་མཉམ་འགྲོ་བ་མ་ལུས་པའི། ། སྒྲིབ་བྱང་ཚོགས་རྫོགས་བསམ་དོན་ཀུན་འགྲུབ་ཤོག ། དེ་ལྟའི་ཀུན་བཟང་
མཆོད་སྤྲིན་བླ་མེད་འདིས། ། སྐྱབས་བ། ནས་བསླུ་མེད་དཀོན་མཆོག་རྣམ་གསུམ་མཆོད། ། འཕགས་ཡུལ་མཛེས་པའི་པཎ་གྲུབ་ཇི་སྙེད་མཆོད། ། བོད་ཀྱི་སྤྲུལ་པའི་རྒྱལ་བློན་ཚོགས་རྣམས་མཆོད། ། 
བཀའ་དྲིན་ཆེ་བའི་མེས་དབོན་རྣམ་གསུམ་མཆོད། ། ཁྱད་པར་ཆོས་རྒྱལ་ཁྲི་སྲོང་ལྡེའུ་བཙན་མཆོད། ། མཆོད་གནས་མཁན་སློབ་ཉི་ཟླ་རྣམ་གཉིས་མཆོད། ། བཀའ་དྲིན་མཉམ་མེད་པདྨ་འབྱུང་གནས་
མཆོད༑། སྒྲ་སྒྱུར་རྒྱལ་པོ་བི་རོ་ཙ་ན་མཆོད། ། སྐད་གཉིས་སླུ་བ་ཀ་ཅོག་ཞང་གསུམ་མཆོད། ། འཇིག་རྟེན་མིག་གྱུར་ལོ་པཎ་ཐམས་ཅད་མཆོད། ། བསྟན་པ་རིས་མེད་བསྟན་འཛིན་ཐམས་ཅད་
མཆོད་༑། སྒྲུབ་བརྒྱུད་འཛིན་པའི་གྲུབ་དབང་ཐམས་ཅད་མཆོད། ། བཤད་བརྒྱུད་འཛིན་པའི་མཁས་དབང་དེ་དག་མཆོད། ། ཡོངས་རྫོགས་བསྟན་པའི་བདག་པོ་ས་སྐྱ་པ། ། གོང་མ་རྣམ་ལྔ་བརྒྱུད་པར་

བཅས་རྣམས་མཆོད། ། སྙིགས་མའི་དུས་འདིར་བསྟན་པའི་གསལ་བྱེད་མཆོག། སྔགས་འཆང་བླ་མ་ཀུན་དགའ་རིན་ཆེན་མཆོད། ། གང་གི་ཐུགས་སྲས་འཇམ་དབྱངས་སྐུ་མཆེད་མཆོད། ། དངོས་
གྲུབ་སྩོལ་མཛད་ཡི་དམ་ཞི་ཁྲོ་མཆོད། ། བསྟན་སྲུང་གཙོ་བོ་གུར་ཞལ་འཁོར་བཅས་མཆོད། ། ཁམས་གསུམ་སྲོག་བདག་པུ་ཊ་མིང་སྲིང་མཆོད། ། བསམ་ཡས་ལ་སོགས་བོད་ཀྱི་གཙུག་ལག་
ཁང་༑ །ཀུན་གྱི་དཀོར་སྲུང་བསྟན་དང་བསྟན་འཛིན་རྣམས། ། བུ་བཞིན་སྐྱོང་བར་པདྨས་བཀའ་བསྒོས་པའི། ། ཆོས་སྐྱོང་རྒྱལ་པོ་ཆེན་པོ་འཕྲིན་ལས་ཀྱི། ། མགོན་པོ་དམར་པོ་རྣལ་འབྱོར་སྙིང་གི་
གྲོགས༑། མཐུ་སྟོབས་ཐོགས་མེད་གནོད་སྦྱིན་འཁོར་བཅས་མཆོད། ། དགོས་འདོད་ཀུན་སྩོལ་ནོར་སྦྱིན་ཕོ་མོ་མཆོད། ། དེ་ལྟར་མཆོད་སོགས་དུས་གསུམ་དགེ་བའི་མཐུས། ། བདག་ཅག་དཔོན་སློབ་
དུས་འདིར་ཚེ་མཐར་ཕྱིན། ། བསམ་དོན་ཀུན་འགྲུབ་བསྟན་པ་ཆེར་རྒྱས་ནས། ། འཕྲིན་ལས་རྒྱ་མཚོའི་གོས་ཅན་ཁྱབ་པ་དང་། ། ཕྱི་མ་ལྷན་ཅིག་དག་པའི་ཞིང་འཛོམས་ནས། ། སྤྲུལ་པའི་བསྟན་པ་སྲིད་
མཐར་སྤེལ་བ་སོགས། ། ཅི་བསམ་ཆོས་བཞིན་འགྲུབ་པའི་དགེ་ལེགས་སྩོལ། ། ༈། ཕུན་ཚོགས་ཀུན་གྱི་གཙུག་གི་ནོར་བུ། ། འབྲེལ་ཚད་དོན་ལྡན་སྔགས་འཆང་ཆེན་པོར། ། རོ་བརྒྱ་ལྡན་པའི་

༄༅།། བདུད་རྩི་འདི་ནི། ། མཆོད་པ་འབུལ་ལོ་དངོས་གྲུབ་སྩོལ་ཅིག ། སངས་རྒྱས་ཐམས་ཅད་འདུས་པའི་ངོ་བོ། ། བཀའ་དྲིན་མཉམ་མེད་རྩ་བའི་བླ་མར། ། རོ་བརྒྱ་ལྡན་པའི་
བདུད་རྩི་འདི་ནི། ། མཆོད་པ་འབུལ་ལོ་དངོས་གྲུབ་སྩོལ་ཅིག། ཁྱབ་བདག་དཀྱིལ་འཁོར་ཀུན་གྱི་གཙོ་བོ། ། རིགས་བདག་རྡོ་རྗེ་འཆང་དབང་ཆེན་པོར། ། རོ་བརྒྱ་ལྡན་པའི་བདུད་རྩི་འདི་ནི། ། མཆོད་
པ་འབུལ་ལོ་དངོས་གྲུབ་སྩོལ་ཅིག། ཨོ་ཌི་ཡ་ན་པདྨ་འབྱུང་གནས། ། སྙིགས་དུས་སྔགས་འཆང་མཆོག་ཏུ་གྱུར་ལ། ། རོ་བརྒྱ་ལྡན་པའི་བདུད་རྩི་འདི་ནི། ། མཆོད་པ་འབུལ་ལོ་དངོས་གྲུབ་སྩོལ་
ཅིག། ཚ་བའི་རོང་དུ་བཻ་རོ་ཙ་ན། ། རྩོད་དུས་ངག་གི་དབང་པོར་གྱུར་ལ། ། རོ་བརྒྱ་ལྡན་པའི་བདུད་རྩི་འདི་ནི། ། མཆོད་པ་འབུལ་ལོ་དངོས་གྲུབ་སྩོལ་ཅིག། གཟིམ་སྤྱིལ་དཀར་པོར་གྲགས་པ་རྒྱལ་
མཚན༑། ད་ལྟ་ཀུན་དགའི་མཚན་ཅན་གྱུར་ལ། ། རོ་བརྒྱ་ལྡན་པའི་བདུད་རྩི་འདི་ནི། ། མཆོད་པ་འབུལ་ལོ་དངོས་གྲུབ་སྩོལ་ཅིག། ཁྱད་པར་སྙིང་དབུས་དམ་པར་བཞུགས་ནས། ། ཡིད་བཞིན་ནོར་བུ་
མི་བསྐྱོད་རྡོ་རྗེར། ། རོ་བརྒྱ་ལྡན་པའི་བདུད་རྩི་འདི་ནི། ། མཆོད་པ་འབུལ་ལོ་དངོས་གྲུབ་སྩོལ་ཅིག། བླ་མ་ཡི་དམ་ཆོས་སྲུང་ནོར་ལྷ། ། ཐམས་ཅད་ཀུན་འདུས་རང་རིག་བླ་མར། ། རོ་བརྒྱ་ལྡན་པའི་

བདུད་རྩི་འདི་ནི། ། མཆོད་པ་འབུལ་ལོ་དངོས་གྲུབ་སྩོལ་ཅིག ། འདི་ལྟར་མཆོད་པའི་དགེ་བ་གང་དེས། ། བླ་མ་དམ་པ་རྟག་ཏུ་མཉེས་ནས། ། ཅི་བསམ་ཐམས་ཅད་ཆོས་བཞིན་འགྲུབ་པར། ། སྔགས་
འཆང་ཆེན་པོས་བྱིན་གྱིས་རློབས་ཤིག ། ། ། ༄། ། ངོ་མཚར་ཕུན་ཚོགས་འཆི་མེད་བདུད་རྩི་འདིས། ། མཚོན་པས་དངོས་འབྱོར་ཡིད་སྤྲུལ་མཆོད་སྤྲིན་གྱིས། ། སྲིད་མཐའི་བར་དུ་ཁམས་
གསུམ་ཀུན་བཀང་སྟེ། ། བསོད་ནམས་ཞིང་གྱུར་མཆོད་ཡུལ་ཐམས་ཅད་མཆོད། ། མཚུངས་མེད་ས་སྐྱའི་བླ་ཆེན་ཡབ་སྲས་མཆོད། ། བསྟན་པའི་སྒྲོན་མེ་ཆོས་རྗེ་ཁུ་དབོན་མཆོད། ། བརྒྱུད་འཛིན་
མཁས་གྲུབ་རིམ་པར་བྱོན་རྣམས་མཆོད། ། སྤྲུལ་པའི་སྐྱེས་མཆོག་སྔགས་འཆང་ཡབ་སྲས་མཆོད། ། དངོས་གྲུབ་སྩོལ་མཛད་ཡི་དམ་ཞི་ཁྲོ་མཆོད། ། ཡིད་བཞིན་ནོར་འདྲའི་ཆོས་སྐྱོང་སྲུང་མ་
མཆོད༑། དགོས་འདོད་ཆར་འབེབས་ནོར་སྦྱིན་ཕོ་མོ་མཆོད། ། བསམ་དོན་ཡིད་བཞིན་འགྲུབ་པར་བྱིན་གྱིས་རློབས། ། ། ༄༅། ། རྣམ་ཀུན་མཆོག་ལྡན་སྟོང་པ་ཉིད་དང་། ། མཆོག་ཏུ་མི་འགྱུར་
བདེ་ཆེན་ཟུང་འཇུག། ཟབ་མོ་ཆོས་སྐུ་རྩ་བའི་བླ་མར། ། མཆོད་པ་འབུལ་ལོ་དངོས་གྲུབ་སྩོལ་ཅིག། འོག་མིན་གནས་ན་མཚན་དཔེའི་དཔལ་འབར། ། དག་པའི་འགྲོ་ལ་ཐེག་ཆེན་ཆོས་སྟོན། ། རྟག་

༄༅།། བརྟན་ལོངས་སྐུ་རྩ་བའི་བླ་མར། ། མཆོད་པ་འབུལ་ལོ་དངོས་གྲུབ་སྩོལ་ཅིག ། རབ་འབྱམས་ཞིང་ན་སངས་རྒྱས་བྱང་སེམས། ཉན་རང་མཁས་གྲུབ་སྒྱུར་རྒྱལ་ལ་
སོགས༑། སྣ་ཚོགས་སྤྲུལ་སྐུ་རྩ་བའི་བླ་མར། ། མཆོད་པ་འབུལ་ལོ་དངོས་གྲུབ་སྩོལ་ཅིག། གང་ཐུགས་རྒྱལ་བ་རྣམས་དང་དབྱེར་མེད། ། གསུང་ནི་དམ་ཆོས་ཀུན་གྱི་འབྱུང་གནས། ། ཚོགས་
མཆོག་འདུས་སྐུ་རྩ་བའི་བླ་མར། ། མཆོད་པ་འབུལ་ལོ་དངོས་གྲུབ་སྩོལ་ཅིག། ཕུང་ལྔ་རྒྱལ་བ་འབྱུང་བཞི་ཡུམ་ཆེན། ། སྐྱེ་མཆེད་སེམས་ཚོགས་ཚིགས་ཆེན་ཁྲོ་རྒྱལ། ། གདན་གསུམ་ཀུན་བདག་རྩ་
བའི་བླ་མར། ། མཆོད་པ་འབུལ་ལོ་དངོས་གྲུབ་སྩོལ་ཅིག ། ཀུན་རྫོབ་བླ་མ་སངས་རྒྱས་ཀུན་དངོས། ། དོན་དམ་བླ་མ་འཁོར་འདས་ཀུན་ཁྱབ། ། གདོད་མའི་མགོན་པོ་རྩ་བའི་བླ་མར། ། མཆོད་པ་
འབུལ་ལོ་དངོས་གྲུབ་སྩོལ་ཅིག། དེ་ལྟར་མཆོད་པའི་དགེ་བ་གང་དེས། ། བླ་མ་དམ་པ་རྟག་ཏུ་མཉེས་ནས། ། ཅི་བསམ་ཐམས་ཅད་ཆོས་བཞིན་འགྲུབ་པར། ། སྔགས་འཆང་ཆེན་པོས་བྱིན་གྱིས
རློབས་ཤིག། །། ༄། ། ན་མོ་གུ་རུ་རཏྣ་ཝ་རྡྷཱ་ཡ། དགོས་འདོད་ཀུན་འབྱུང་ཡེ་ཤེས་ཀ་པཱ་ལར། ། ཕུན་ཚོགས་འདོད་དགུའི་བཅུད་ཀྱིས་ལེགས་བཀང་བ། ། ཡེ་ཤེས་བདུད་རྩིའི་རྒྱ་མཚོ་ཆེན་པོ་

རུ༑། ལེགས་གྱུར་ཨོཾ་ཨཱཿ ཧཱུྃ་ཧ་ཧོ་ཧྲཱིཿ། དངོས་གྲུབ་ཀུན་གྱི་འབྱུང་གནས་རིན་པོ་ཆེ། ། སྐྱབས་གནས་ཀུན་འདུས་རྩ་བརྒྱུད་བླ་མ་ལ། ། འདོད་ཡོན་བདུད་རྩིའི་མཆོད་པ་འདི་འབུལ་གྱིས། 
མཆོག་དང་ཐུན་མོང་དངོས་གྲུབ་སྩལ་དུ་གསོལ། ། ཚེ་རབས་སྔོན་ནས་ལས་འབྲེལ་བཞག་པའི་ལྷ། ། རབ་འབྱམས་རྒྱུད་སྡེ་བཞི་ཡི་དཀྱིལ་འཁོར་ལ། ། འདོད་ཡོན་བདུད་རྩིའི་མཆོད་པ་འདི་འབུལ
གྱིས་༑། མཆོག་དང་ཐུན་མོང་དངོས་གྲུབ་སྩལ་དུ་གསོལ། ། སྲིད་ཞིའི་རྒུད་པ་ཀུན་ལས་སྐྱོབ་པའི་ལྷ། ། སྐྱབས་གནས་བསླུ་མེད་དཀོན་མཆོག་རྣམ་གསུམ་ལ། ། འདོད་ཡོན་བདུད་རྩིའི་མཆོད་པ་འདི་
འབུལ་གྱིས། ། མཆོག་དང་ཐུན་མོང་དངོས་གྲུབ་སྩལ་དུ་གསོལ། ། ལྷན་ཅིག་སྐྱེས་པ་བདེ་བ་ཆེན་པོའི་སྐུ། ། རང་ལུས་གདན་གསུམ་ཚང་བའི་དཀྱིལ་འཁོར་ལ། ། འདོད་ཡོན་བདུད་རྩིའི་མཆོད་པ་
འདི་འབུལ་གྱིས། ། མཆོག་དང་ཐུན་མོང་དངོས་གྲུབ་སྩལ་དུ་གསོལ། ། དགོས་འདོད་སྩོལ་ཞིང་བར་ཆད་སེལ་བའི་ལྷ། ། ཆོས་སྲུང་ནོར་ལྷ་འདུས་པའི་དཀྱིལ་འཁོར་ལ། ། འདོད་ཡོན་བདུད་རྩིའི་
མཆོད་པ་འདི་འབུལ་གྱིས། ། མཆོག་དང་ཐུན་མོང་དངོས་གྲུབ་སྩལ་དུ་གསོལ། ། ཕྱོགས་སྐྱོང་ཞིང་སྐྱོང་བརྟན་མ་ཡུལ་བདག་སོགས། ། སྣོད་བཅུད་དག་པའི་རབ་འབྱམས་དཀྱིལ་འཁོར་ལ། ། འདོད་

༄༅། །ཡོན་བདུད་རྩིའི་མཆོད་པ་འདི་འབུལ་གྱིས། ། མཆོག་དང་ཐུན་མོང་དངོས་གྲུབ་སྩལ་དུ་གསོལ། ། ཕུད་མཆོད་ཨཐི་ཅེས་པ་འདི་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱིས་མཛད་
པའོ། ། ། ༄། ། ཨོཾ་ཨཱཿ ཧཱུྃ། ཕུན་ཚོགས་འདོད་དགུའི་རྒྱ་མཚོ་ཀུན་གྱི་བཅུད། ། ཡེ་ཤེས་བདུད་རྩིའི་རྒྱ་མཚོར་བྱིན་བརླབས་ནས། ། ཡིད་འོང་མཆོད་སྤྲིན་རྒྱ་མཚོ་ཆེན་པོ་འདི། ། སྐྱབས་
གནས་མཆོད་འོས་རྒྱ་མཚོམ་ལུས་མཆོད། ། བཀའ་དྲིན་མཉམ་མེད་རྩ་བའི་བླ་མ་རྗེ། ། རྒྱ་བོད་བརྒྱུད་པའི་བླ་མ་ཐུགས་རྗེ་ཅན། ། ཡི་དམ་དཀྱིལ་འཁོར་རྒྱལ་པ་རྒྱ་མཚོའི་ཚོགས། ། མཆོད་པ་འབུལ་
ལོ་དངོས་གྲུབ་རྣམ་གཉིས་སྩོལ། ། སྐྱེ་དགུའི་གཉེན་གཅིག་ཐུབ་དབང་ཤཱཀྱའི་ཏོག། འཕགས་ཡུལ་གྲུབ་པའི་གཙུག་རྒྱན་བི་རཱུ་པ། ། གངས་ཅན་བསྟན་པའི་མངའ་བདག་ས་སྐྱ་པ། ། མཆོད་པ་འབུལ་
ལོ་དངོས་གྲུབ་རྣམ་གཉིས་སྩོལ། ། རང་བྱུང་རྡོ་རྗེ་ལུས་ཀྱི་ཕོ་བྲང་དབྱིངས། ། སྙིང་དབུས་པདྨོར་བཞུགས་པའི་དྲིན་ཅན་རྗེ། ། རྩ་ཁམས་དཔའ་བོ་ཌཱ་ཀིའི་ཚོགས་རྣམས་ལ། ། མཆོད་པ་འབུལ་ལོ་
དངོས་གྲུབ་རྣམ་གཉིས་སྩོལ། ། མཆོད་བྱ་མཆོད་བྱེད་དག་པ་གདོད་མའི་གཤིས། ། གནས་ལུགས་རང་ངོ་ཤེས་པ་མཆོད་པའི་མཆོག། ཟུང་འཇུག་བདེ་ཆེན་རང་སེམས་བླ་མ་ལ། ། མཆོད་པ་འབུལ་

ལོ་དངོས་གྲུབ་རྣམ་གཉིས་སྩོལ། ། རྒྱལ་བའི་བསྟན་པ་བསྲུང་ཞིང་སྐྱོང་བ་དང་། ། རྣལ་འབྱོར་གྲུབ་པའི་ཚོགས་ཀྱི་གྲོགས་མཛད་པ། ། གནས་གསུམ་མཁའ་འགྲོ་དམ་ཅན་རྒྱ་མཚོ་ལ། ། མཆོད་པ་
འབུལ་ལོ་དངོས་གྲུབ་རྣམ་གཉིས་སྩོལ། ། སྣོད་བཅུད་རྒྱལ་བའི་དཀྱིལ་འཁོར་རོལ་པ་ཤར། ། འདོད་ཡོན་བྱང་ཆུབ་བསྒྲུབ་པའི་གྲོགས་སུ་ཤེས། ། འདི་འདྲའི་ལམ་བཟང་རྙེད་པ་བླ་མའི་དྲིན། ། དགེས་
པ་རོལ་ཅིག་རྡོ་རྗེའི་སྤུན་གྲོགས་རྣམས། ། ཞེས་པ་འདིའང་བནྡེ་བློ་གསལ་གྱིས་མང་མཁར་ཐུབ་བསྟན་དགེ་འཕེལ་དུ་སྦྱར། ། དགེའོ། ། ། ། ༈། ད་ལམ་ར་སྤུར་དཔལ་ས་སྐྱའི་ཆོས་སྤྱོད་ངོ་མཚར་མེ་ཏོག་ཕྲེང་བ་
ཞེས་བྱ་བ་འདི་ཉིད་༧སྐྱབས་མགོན་༧ཁྲི་འཛིན་རྡོ་རྗེ་འཆང་མཆོག་ལ་བཀའ་སློབ་དགོངས་སྐོར་ཞུས་ཏེ། ས་ཆོས་མཁན་པོ་ལས་ཐོགས་པ་ངག་དབང་རྒྱལ་མཚན་མཆོག་ནས་ཞུས་དག་ལན་ཤས་གནང་སྟེ། ཕྱི་ལོ་༢་༡༡ ལོར་དད་ལྡན་མ་སིངྒ
་པུར་གྱི་བུ་མོ་ཏང་ཏོང་ཝའི་ནས་རྒྱུ་འགྲོན་གནང་སྟེ། པོད་གྲངས་༡་རིན་མེད་ཆོས་སྦྱིན་དུ་རྒྱལ་ཡོངས་ས་ཆེན་ཞེས་པ་ལས་བུ་གུ་རུས་ཕུལ་བས་དགེ་བ་གང་ཐོབ་མ་རྒན་སེམས་ཅན་ཐམས་ཅད་བླ་མེད་རྫོགས་བྱང་རིན་པོ་ཆེ་ཐོབ་པའི་རྒྱུ་བསྔོའོ 
